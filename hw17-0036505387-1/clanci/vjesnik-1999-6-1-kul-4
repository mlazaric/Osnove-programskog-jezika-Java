
			Hrvatska pomorska baština u Londonu
			

Britansko-hrvatska gospodarska komora organizirala je ovih dana vrlo uspješan simpozij posvećen hrvatskom brodarstvu u glasovitom The Baltic Exchange, brodarskoj burzi koja ima višestoljetnu tradiciju pomorskog poslovanja i visoki ugled u londonskom Cityju.
U istoj elegantnoj dvorani u kojoj se održavao simpozij postavljena je izložba Hrvatska pomorska baština – slike brodova i zemljovidi iz 19. stoljeća iz muzejskih, crkvenih i privatnih zbirki u Dalmaciji.
Direktor Komore, kapetan Ivuša Domijan-Arneri vodio je simpozij i nakon žive diskusije o sadašnjem trenutku brodarstva u Hrvatskoj predstavio autoricu izložbe prof. Nadu Fisković koja je održala uvodno slovo o povijesti prikaza brodova u hrvatskoj umjetnosti i o izložbi za koju su odabrane slike iz 19. stoljeća. Izložbu su postavile autorica Nada Fisković i Flora Turner savjetnica u hrvatskom veleposlanstvu u Londonu.
Izložbu je prve večeri vidjelo oko stotinu i pedeset posjetitelja. James Taylor, kustos zbirke slikarstva Nacionalnog pomorskog muzeja u Greenwichu vrlo se pohvalno izrazio o izložbi te o sadržaju i grafičkom oblikovanju kataloga.
Dogovarao je i mogućnost suradnje toga najznačajnijeg pomorskog muzeja u Britaniji s Hrvatskom.
Kombinacija simpozija i izložbe pokazali su se kao vrlo uspješan projekt promidžbe hrvatskog brodarstva i kulturne baštine kojeg je uprava The Baltic Exchangea svesrdno podržala. Izložba je otvorena  do 10. lipnja.


			
		
