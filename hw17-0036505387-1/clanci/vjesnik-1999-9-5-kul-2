
			Teatar treba veliku reformu i treba biti dostojno plaćen
			
				Od glumačkog se posla danas teško može živjeti. Nažalost,  cijela moja obitelj vezana je za glumački posao.  Supruga je radila  kao šaptačica u teatru »Marin Držić«, a sin Maro i kćer Perica, usprkos mom  protivljenju, postali su  glumci. Danas je vrijeme novca i čovjek se treba opredijeliti pripada li duhu  ili materiji

Premda sam od mojih sedamdeset i tri, čak pedeset godina posvetio glumi  da sada krenem ispočetka odabrao bih nešto drugo«.
Riječi su to velikana  hrvatskog  glumišta gospara Miše Martinovića,  čija se zlatna obljetnica poklopila sa 50. jubilejom  Dubrovačkog ljetnog festivala.  Upravo je gospar Miše podario  Festivalu  neke  od svojih najuspješnijih uloga,  utisnuvši mu  neizbrisiv pečat. Na najljepši  mogući način pedeset godina posvećenih glumi obilježeno je priznanjem koje mu je  dodijelio predsjednik Tuđman - odličjem  Reda hrvatskog pletera. Tu je i   Martinovićeva  monografija u izdanju Matice hrvatske.

Zahvaljujem mojoj Matici hrvatskoj u kojoj sam proveo dosta godina kao član  pododbora,  a ujedno sam zahvalan i glavnom uredniku, mom prijatelju Miljenku  Foretiću za mukotrpan posao skupljanja fotografija, podataka i pronalaženja  relevantnih osoba koje su govorile o meni. Izdavanje monografije za mene je  jedna  divna gesta a ovim putem moram zahvaliti i kazalištu Marina Držića koji je  suizdavač monografije.

Gotovo cijeli glumački staž posvetili ste teatru »Marin Držić«,  iako ste  briljantnu  glumačku karijeru mogli ostvariti i negdje drugdje. Zašto baš Dubrovnik i  kazalište »Marin Držić«?
U tom teatru proveo sam  41 godinu i  za to vrijeme igrao  u 200 komada, što je prosječno pet komada godišnje. Uglavnom se radilo o glavnim  ulogama, pa možete misliti koje količine teksta sam morao zapamtiti.  Sve moje  glumačke godine,  izuzev jedne koju sam proveo u Zagrebu,  bio  sam u Dubrovniku. Ne da  nisam osjetio želju  izgraditi karijeru  negdje drugdje, ali životna situacija, kao i želja i volja da ovdje u Dubrovniku  napravimo jedan relevantan teatar, koji bi mogao stajati pri vrhu hrvatskoga  glumišta,  zadržala me u gradu. Jedno vrijeme smo i bili prvi u Hrvatskoj po  kvaliteti. To naravno nije moglo potrajati cijelo vrijeme, jer teatar ima  oscilacije.  Ali to je  bio  intenzivan kazališni život i  neke  stvari  koje smo radili spadaju u vrh europskog teatra.  Prvo uzdignuće je bilo s dolaskom prvih akademaca,  Izetom Hajdarhodžićem, Desom Begović, Žužom  Erdody, a druga etapa je bila kad je Kunčević došao sa svojom ekipom glumaca.  U to vrijeme nije bilo nijednog mladog glumca koji nije barem godinu ili dvije  prošao kroz dubrovački žrvanj. Tada smo u teatarskom pogledu bili veoma  popularni, vjerojatno zbog toga što nismo imali svog stalnog redatelja, nego su  angažirani vrhunski redatelji u Hrvatskoj.
Kako vidite sadašnju situaciju u teatru »Marin Držić« i mislite li da s ovakvom  glumačkom ekipom može opet dosegnuti svoje vrhunce?
Ne vidim velike mogućnosti u teatru da se naprave onakve ekskurzije u visine kao  što  smo mi napravili, jer to Dubrovnik danas nije u stanju  ni napraviti, ni financirati. Druga je važna stvar što je Dubrovnik daleko, prometno  je  izoliran  i  ne vjerujem da će naši mladi studenti Akademije doći u Dubrovnik.  Što se  tiče  ansambla u teatru,  kod žena je nešto sređenija situacija, ali zabrinjava muški  dio  ansambla. Hrvatski teatar neće oskudijevati odličnim mladim glumcima koji su se  sad pojavili na sceni. Dapače, možemo biti sigurni da ima vrsnih talenata, ali ne  vjerujem da će se to dogoditi u Dubrovniku. Oni će doći na gostovanje u  Dubrovnik, ali neće  ostati.
Dubrovački ljetni festival je za nama, kako ga ocjenjujete?
Mislim da su ovogodišnje Igre vrlo uspješne i da su se  vratile onome što  je u ljetnim  igrama  najzanimljivije,  a to je da je to bio i ostao živi teatar koji se  tvori na licu mjesta i koji  se događa u ambijentu otvorenih prostora. Ljetne igre su jedan  živi teatar, a ne  festival, koji je  revija viđenoga.  Ove godine su se Igre vratile  svojim izvorima, a  dogodine će  se morati ubaciti Držić. Kao prepoznatljivi znakovi morale bi biti tri predstave koje bi se uvijek u Dubrovniku morale događati za  vrijeme trajanja  Igara -  Hamlet, Trilogija i Dundo Maroje i onda se oko toga može praviti svašta.
Kakvu vidite budućnost teatra?
Uvijek se priča o krizi teatra i to otkako sam ušao u teatar.  Financijska kriza je pogotovo uvijek prisutna, a s druge strane u Hrvatskoj ne postoji jasna  okosnica nacionalnog  teatra koju bi trebao predstavljati HNK.  HNK nema svoju drugu scenu koja bi  trebala zadovoljiti  potrebe drame. Tamo se događa i opera i balet i onda je to jedna konfuzija.  Teatar bi trebao  doživjeti jednu veliku reformu,  ali i biti dostojno plaćen.
Može li se živjeti od glumačkog posla?
Vrlo teško. Nažalost i cijela moja obitelj vezana je za glumački posao.  Supruga je radila  kao šaptačica u teatru »Marin Držić«, a sin Maro i kćer Perica, usprkos mom  protivljenju, postali su  glumci. Danas je vrijeme novca i čovjek se treba opredijeliti pripada li duhu  ili materiji.
Postoji li neka uloga koju niste imali prilike  zaigrati, a željeli  ste?
Ja sam imao toliko uloga da sam jedva čekao da me ne dođe red. Možda  bih  dobro igrao Hamleta, ali u to doba Hamlet je uglavnom bio iz  Beograda.
Možete li izdvojiti neko muško ili žensko ime na današnjoj hrvatskoj sceni  koje dosta obećava?
Baš sam se ove godine sudjelujući u Dubrovačkoj trilogiji ugodno iznenadio   mladim ljudima koji su se  pokazali izvrsnima  i sjajno su odigrali  svoje uloge. Ne bih nikoga posebno  izdvajao. Kazalište je čin svih sudjelujućih,  kolektivni čin,  jer glumac nije nikad sam na pozornici osim u monodrami koju ne  priznajem uopće  kao neku vrstu teatra.
Ako svaki od tih dijelova ne štima predstava ne može biti  dobra, a ove  godine se stvarno pokazalo da nema slabih točaka u predstavi. Bilo je dosta  mladih iz našega grada, ali  nažalost oni se neće vratiti. Grad govori kako ne može podnijeti toliku količinu  kulture i da je  30 posto,  koliko izdvajaju za kulturne institucije - puno. Ali, valja vidjet koji je to  grad. Mi smo uvijek  bili okruženi barbarima, morali smo se braniti kulturom, stoga je za naš grad  nužan dobar teatar.
Kad biste  krenuli ispočetka, bi li išta mijenjali u svojoj karijeri?
Bio bih  nešto drugo. Vi ste  popularni, svi znaju za vas,  ali ih  za  druge stvari  nije briga. Ja sam neki dan po kiši na gornjem katu stavljao  kante i kupio vodu,  tako da me svi mišići danas bole.
Taj krov nikako da poprave i nije mi jasno  zašto, kad je već  polovica krovova u gradu popravljena. Nije mi jasno zašto ja  moram stanovati  u jednoj kući koja je vlasništvo nekoga drugoga i prema tome ne mogu je ni  otkupiti, a ne bih ni  želio stanovat u tolikoj kućerini, jer danas smo ja i žena sami. Zašto ja ne  mogu imati jedan stan  gdje bih mogao mirno raditi i pisati svoje doživljaje i memoare, a ne cijelu  zimu provesti u kominu  koji se jedini grije.
To je boljka Dubrovnika koji nema ni osnovne uvjete za  normalan život, i zato  javno govorim gospodinu Radiću da se pobrine za to, jer ovakvog grada nema nigdje  osim ovdje.


			
		
