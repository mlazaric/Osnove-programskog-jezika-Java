
			Izbor je bio pobijediti ili odustati
			
				S nagradama i ulogama je  tako da vrijede i pamte se samo one koje su došle u prave ruke, inače i jedne i druge potonu u zasluženi zaborav

U predstavi »Majstorska klasa Marie Callas«, što je prošle godine premijerno izvedena u zagrebačkom Teatru ITD, Marija Sekelez predočila je osobne i profesionalne dvojbe velike umjetnice sugestivno ocrtavajući unutarnje svjetove žene suočene s uspjesima i samoćama. Glumica Marija Sekelez već 25 godina slobodna je umjetnica koja u kaotičnoj slici hrvatskog teatra iznalazi svoj prostor interpretirajući uloge osobenih žena. S Marijom Sekelez razgovaramo o Mariji Callas, gostovanjima u Parizu i Londonu, susretu s Peterom Brookom, recentnom trenutku hrvatskog kazališta...
»Majstorska klasa Marie Callas«  Terrencea McNallya s velikim ste uspjehom izvodili kod nas i u inozemstvu. Kako je došlo do ideje da uprizorite to djelo koje je osvojilo gledatelje mnogobrojnih svjetskih pozornica?
Prije tri godine čitala sam u Splitu na plaži Time i naišavši na osvrt o toj drami i predstavi u kojoj je Mariju Callas igrala Faye Dunaway, uhvatila me je lagana drhtavica, iako je bilo više od 30 stupnjeva. Strelovito je cijelim mojim bićem prostrujila misao: »Gospode, nije li to uloga koju čekam još od Isadore?« Tada još nije počeo njezin planetarni pohod po svim svjetskim metropolama i trebalo mi je dosta samokontrole da se smirim i dobijem tekst. Pročitavši ga otkrila sam kakav je to glumački dijamant i krenula u potragu za autorskim pravima, te prošavši rigorozne provjere dobila ih. Tada je započelo nešto što danas nakon 40 predstava odigranih diljem Hrvatske, kao i u Londonu  i Parizu, mogu nazvati čudesnim preživljavanjem i savladavanjem najbizarnijih i najbanalnijih prepreka koje su me toliko ugrožavale, da danas pri punoj svijesti mogu reći da i pored sveg uspjeha i priznanja koje sam za predstavu dobila, nikad više pod istim uvjetima ne bih sebi priuštila to fakirstvo duše i tijela. No, nisam imala izbora: pobijediti ili odustati, pa kako ovo drugo nije sukladno mom biću, preostalo mi je samo prvo, ma kako se teškim i neizvedivim činilo.
Kako je publika u Londonu i Parizu prihvatila Vašu predstavu?
Jednako s istim zanosom, koncentracijom i preciznošću igram i u Kninu i Parizu, u Vinkovcima, Vukovaru i Londonu, Zagrebu, Dubrovniku, Rijeci, Splitu i to isto tražim i od svojih mladih pjevača-partnera. Samo tako ovaj poziv ima smisla i samo na taj način dajući se potpuno mi ne gubimo već naprotiv dobivamo, obnavljamo se. A publika svugdje predstavu ispraća ovacijama. Što se tiče svjetskih metropola u kojima sam nastupala, tamo sam se osjećala kao riba u vodi,  znajući da ću biti vrednovana bez ikakvih predrasuda, samo onim što pokažem na pozornici i da mi neće »uzimati mjeru« osobe s unaprijed gotovim mišljenjima formiranim u nekom od kazališnih bifea, te da ću biti pošteđena sitnih klanovskih podmetanja i pakosti i sveg destruktivnog taloga mnogih osoba u kulturi, koje nerijetko odlučuju o našim priznanjima, statusu, potpori toj opakoj zlobi i zavisti koja na kraju pojede svoga tvorca, ali nama ipak s uspjehom zagorča život.
Znači li to da je u svjetskim kazališnim metropolama drugačije?
U Parizu i Londonu ljudi su ushićeni dobrom predstavom, zahvalni jer ste im oplemenili život, izražavaju bez ustezanja svoje divljenje glumcima znajući i da iznimna predstava i uloga samo potiče, nadahnjuje. U zemljama gdje postoje kriteriji,  odmah znate na čemu ste i koliko vrijedite i tu nema velikih oscilacija. I naravno da se tužni vraćate tu gdje je svejedno jeste li napravili vrhunsku ili osrednju ulogu, je li predstava išla dva ili 200 puta, svi smo u istom košu. Kod nas u kazalištu nema uopće u glumačkom svijetu konkurencije, ima samo eliminacije i to bez one osnovne i jedino vjerodostojne provjere na sceni, već sasvim proizvoljno privatne, rodbinske, bračne, ljubavničke, klanovske, tračerske. Koliki divni glumci i glumice se, zahvaljujući uistinu u većini slučajeva problematičnim tipovima koji odlučuju o njihovom životu i trajanju na sceni, osjećaju poniženo i prognano, nezaštićeno i ojađeno. I zato su meni i Pariz i London kao i New York i Sydney, koji predstoje, potvrda da je ono što radim dobro. To mi je okrepa i izvorište snage i najpozitivnijih emocija kojim se probijam kroz ovu životnu i kazališnu dramu.
Na svom posljednjem kazališnom putovanju susreli ste se s jednim od najvećih svjetskih redatelja Peterom Brookom.
Nema te osobe u kazališnom životu za kojeg Peter Brook nije čudo nad čudima, kazališni prorok, čovjek koji je svojim režijama utisnuo neizbrisiv trag u ovo stoljeće. Imala sam sreću vidjeti njegove predstave, posebice nikad dosegnut »San ljetne noći«  i eto dogodilo se da čavrljam ugodno i ležerno s genijem, legendom. Kako se to zbilo? Naime, njegova prijateljica, ugledna kritičarka Jenny MacKilligin toliko je bila oduševljena mojom predstavom,  da me je svakako htjela upoznati s gospodinom Brookom. No, koliko god sam ja bila zapanjena, zadivljena i očarana tim magičnim trenutkom kad je sve izgledalo uistinu kao san londonske proljetne noći, toliko isto je Peter Brook bio zapanjen saznavši da iza kazališne grupe »Art-Kairos« ne stoji veliko profesionalno kazalište, već ja osobno. S nevjericom me gledao budući da »Master Class« po svijetu igraju nacionalni teatri ili barem velika kazališta. Nisam sigurna da mi je do kraja povjerovao kao i mnogi drugi ugledni ljudi koje sam susretala.
Radili ste predstave u kojima su se ogledale sudbine velikih žena. Odakle taj izbor?
Da, time sam fascinirana. Željela sam ući u tajnu, sebi pojasniti i sa pozornice svjedočiti o nevjerojatnoj hrabrosti, talentu i izgaranju tih heroina našeg stoljeća, čije su sudbine na razini najvećih grčkih tragetkinja, a opet tako stvarne s imenom i prezimenom,  riječju,  žene koje su se usudile, a »usuditi se - sve je«, rekao je jedan mudrac; koje su rušile barijere, postavljale kriterije, beskompromisne prema umjetnosti i ljubavi postale mit i ušle u legendu.  »Vissi d'arta, vissi d'amora« (»Živjela sam od umjetnosti i ljubavi«) jeca Callasica kroz Toscu cijeli svoj život. To je također rezime života i Isadore Duncan i svih velikih umjetnica. Ali tko ih sluša, tko ih razumije? Ta opsesivna čežnja da pomire nepomirljivo - ljubav i umjetnost - odnosi ih u preranu smrt. Jesam li ja odabrala njih ili one mene,  do danas nisam odgonetnula, no kad sam krenula u taj glumački desetoboj ne sluteći što me čeka nisam ni sanjala da je mojim junakinjama publika namijenila tako dug i zanimljiv život. Isadoru sam igrala deset godina, a vjerujem da će se i Maria Callas održati na sceni barem pet. Priuštile su mi mnogo, mnogo radosti i ljepote.
Kako komentirate nesporazume koji su pratili izvedbu »Master Class« u Splitu,  gdje niste mogli nastupiti u splitskom HNK i na Festivalu glumica u Vinkovcima,  gdje Vaša predstava nije bila tretirana kao ostale izvedbe, a mimoišla Vas je i nagrada?
Ne znam treba li uopće na sve to trošiti riječi. Zlobe, zavisti, podmetanja i namještaljki bilo je toliko da su na to reagirali i publika i novinari i naše udruženje s predsjednikom Vitezom, tako da vjerujem da se ono što se dogodilo meni i mojoj ekipi u Vinkovcima neće više nikada ubuduće ni jednom glumcu ponoviti. Ja sam dobila i pismenu ispriku Festivalskog odbora, što držim krajnje korektnim i civiliziranim i moja taština nije toliko povrijeđena da ne bih bila zadovoljna. Čovjek se u biti osjeća najbolje kad na nepravdu nanesenu njemu prosvjeduju drugi. S nagradama i ulogama je isto. Vrijede i pamte se samo one koje su došle u prave ruke, inače i jedne i druge potonu u zasluženi zaborav. I uvijek je gubitnik onaj koji je nezasluženo dobio, a ne onaj koji je nezasluženo izgubio. Ne pamte se nagrade već uloge i to je nezaobilazna pravda u cijelom glumačkom svijetu. Iako mene osobno svaka nagrada veseli, ali istina je ipak ono što rekoh. A što reći o Splitu, odnosno teatru i njegovoj intendantici koja propagirajući stroge kriterije za ulazak u taj hram kulture izbacuje Callasicu, a ugošćuje estradne zvijezde, misice, modne  šetače... Čudna neka estetika u kojoj se ne snalazim i koja me ne  zanima, no zahvaljujući tome Split i ja se volimo još više. Moju predstavu nikakva zabrana ne može ugroziti. Pa da je igram i na plaži ne bih joj umanjila značaj i sjaj.


			
		
