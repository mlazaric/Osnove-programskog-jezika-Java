
			Hajduk u posljednjim sekundama izvukao - bod!
			

Fantastičnim pogotkom Vika Lalića u 95. minuti, nogometaši Hajduka spasili su bod u derbiju protiv Croatije odigravši 1-1 (0-0). Lalić je, nije to pretenciozno reći, zapravo spasio i prvenstvo, budući da bi Zagrepčani pobjedom odmakli na gotovo nedostižnih šest bodova poslije prvoga dijela prvenstvene utrke, a ovako je ostao razmak od tri boda u korist »modrih«. Croatija je ta koja može plakati za propuštena dva boda, ne samo zbog spoznaje da su izjednačujući pogodak »modri« primili u posljednjoj minuti sučeva vremena, 300 sekundi nakon isteka 90. minute. Naime, u završnici dvoboja, u razdoblju od 88. do 90. minute Ardijan Kozniku je u tri navrata izlazio sam ispred Hajdukova vratara Pletikose! I tri je puta bio nespretan, početnički je reagirao u čistim šansama, Hajdukova je mreža ostala sačuvana i kazna je stigla u 95. minuti. Umjesto da definitivno presudi Hajduku, Kozniku je postao »plavim« tragičarem i još će dugo sanjati Poljud... A u toj završnici, u zadnjih desetak minuta zbilo se gotovo više zanimljivih detalja nego u dotadašnjem tijeku derbija, koji nikako nije mogao zadovoljiti po kvaliteti prikazanog nogometa. Bila je to previše nervozna utakmica, trenerska partija šaha koja tjera ljude sa stadiona, bez lijepih poteza, bio je to derbi bez šarma i lucidnosti. Čak devet žutih i dva crvena kartona dovoljno govore o nervozi koja je pratila nogometno nadmetanje i da slučajno atmosfera na Poljudu nije bila sjajna, da se na tribinama nije okupilo čak 30 tisuća gledatelja, bila bi to utakmica za lagani zaborav.
Mnogo se toga zbilo u zadnjih desetak minuta, mnogo, čak i previše. Počelo je utrčavanjem jednog neobuzdanog Hajdukova navijača s istočne tribine na teren, nevjerojatno je da je uz brojno osiguranje taj huligan uspio uletjeti na travnjak i više od sto metara trčati prema sucu Katuši s očitom namjerom da ga udari! I kad je došao korak-dva do suca, u zadnji ga je trenutak gurnuo Mario Cvitanović, čime je zapravo Croatijin nogometaš spasio ovaj derbi, spasio je utakmicu, jer da nije spremno reagirao dvoboj bi sigurno bio prekinut. Potom su se »zakačili« Vuković i Jurčić, sudac je obojici pokazao crveni karton, a u svečanoj loži počelo je divljanje nekih ljudi bliskih Hajduku, Croatijina predsjednika Zlatka Canjugu najviše je napadao i vrijeđao Davor Perković-Bosna, član Hajdukove Uprave, istodobno i jedan od vođa »torcide«. Naboj koji je tih nekoliko minuta zavladao Poljudom bio je posve negativan, sasvim suprotan od sjajne atmosfere koja je pratila 80-tak dotadašnjih minuta utakmice. Srećom strasti su se polako smirivale, a poslije smo još doznali da je Krunoslav Jurčić po izlasku s terena u hodniku do svlačionice bio napadnut od dvojice djelatnika na stadionu. O ovom će incidentu sigurno biti još govora...
A u to vrijeme na travnjaku je Croatia držala meč-loptu u rukama, Kozniku je mogao zapečatiti Hajdukovu sudbinu, ali nije to učinio. I tako je otvorio vrata Viku Laliću da u 95. minuti postane junakom derbija! Nakon što je prekrašajem, naime, zaustavljen Baturina na 18 metara iskosa od vratiju do tada izvrsnog Butine (sjajno je obranio dvije lopte u 83. minuti!), loptu je na slobodnome udarcu namjestio Vik Lalić. Hajdukov zadnji branič snažno je opalio, lopta je na svome putu prema Croatijinim vratima pogodila u nogu Rukavinu, promjenila smjer i zabila se u lijevi gornji Butinin kut! Bilo je to 1-1, Poljud je eksplodirao od veselja, a ovaj pogodak podsjetio nas je na zgoditak kojeg je Talijan Albertini zabio Ladiću prije četiri godine na ovome stadionu u kvalifikacijskog utakmici za odlazak na EP.
Croatia je, eto, deseak sekundi prije kraja propustila priliku da već sad riješi pitanje hrvatskoga prvaka. U Splitu su se »plavi« predstavili kao bolja, organiziranija i čvršća momčad, kao kvalitetniji sastav koji je točno znao što hoće i kako to ostvariti. Pa iako je trener Zagrepčana Osvaldo Ardiles utakmicu započeo bez jednog od svojih najboljih igrača, Tomislava Rukavine, iako je u nastavku iz igre izvadio kapetana Roberta Prosinečkog kako bi ga odmorio za srijedu, Croatia je ukupno gledajući bila bolja, bila je jača. Međutim, u nogometu to nerijetko ništa ne znači, pišu se golovi...
Nakon teško probavljivog prvog poluvremena, u kojem je Hajduk naizgled dominirao, a Croatia isključivo parirala, u nastavku su Zagrepčani iskazali svoju moć i bili su dominantniji. Do vodstva su stigli u 54. minuti. Mujčin je izveo slobodni udarac i ubacio visoku loptu u peterac Hajduka, gdje je usamljen bio Tomislav Šokota i malo glavom, malo ramenom poslao je loptu preko Pletikose prema mreži. Iako se Hajdukov vratar zakoprcao s loptom u golu, pomoćni je sudac opravdano pokazao na centar, jer je lopta prešla gol-crtu. Kako je utakmica odmicala, stjecao se dojam da Hajduk nema snage za izjednačenje, da će Croatia zabiti i drugi, odlučujući gol, međutim, Ardian Kozniku je svojim promašajima vratio »bijele« u život i omogućio Laliću subotnju feštu...


			
		
