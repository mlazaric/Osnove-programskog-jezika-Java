
			Pobijediti makar uz pomoć trikova
			
				Kaže Božidar Jović, kružni napadač rukometne reprezentacije o osmini finala, ključnoj utakmici na SP u Egiptu / Pobijede li, Hrvatska će se boriti za plasman na Olimpijske igre u Sydneyu

Utakmicom egipatskih i brazilskih rukometaša u Kairu je u utorak kasno navečer započelo 16. svjetsko prvenstvo, tijekom kojeg će se 24 reprezentacije, među kojima i Hrvatska, boriti da aktualnom svjetskom prvaku iz japanskog Kumamota od prije dvije godine – Rusiji – preotme naslov najbolje rukometne selekcije. Prije nego je domaća selekcija u prvom dvoboju skupine B uvjerljivo pobijedila Brazil 28-19, u velikoj kairskoj dvorani »Mubarak« (25.000 mjesta na tribinama) egipatski je predsjednik, po kojem  je dvorana i dobila ime, proglasio svjetsku smotru otvorenom, a potom je uslijedio 90-minutni glazbeno-scenski program, zbog kojeg je utakmica kasnila petnaestak minuta.
O igri brazilskih i egipatskih rukometaša, koje mnogi smještaju u uži krug kandidata za osvajanje medalja, ne možemo mnogo reći. Naime, utakmicu je prenosila egipatska televizija, no u velikom dijelu Ismailije (120 km od Kaira), u kojoj su smješteni hrvatska reprezentacija i novinari, u utorak navečer nestalo je struje, a press-centar počeo je raditi tek u srijedu popodne.
Budući da su Brazilci u rukometu kudikamo manje umješni nego u nogometu, uvjerljiva pobjeda Egipćana na otvaranju svjetske smotre zasad ne opravdava njihovu ulogu favorita. Međutim, sudeći po onih nekoliko minuta utakmice viđenih prije nego je Ismailija utonula u mrak, može se naslutiti da će glavni adut domaćih rukometaša na svakom dvoboju biti 20-ak tisuća glasnih navijača.
Utješno je što se hrvatski rukometaši s Egipćanima mogu ogledati tek u četvrtfinalu, no da bi ušli među osam najboljih, prvo treba biti najmanje četvrti u skupini C. To vjerojatno neće biti upitno, jer, bez obzira na jačinu Rusije i Mađarske, ako ništa drugo Kuvajt i Nigerija su ipak drugorazredne reprezentacije, protiv kojih ne bi smjelo biti problema za osminu finala. Nakon toga, u sudaru četiri najbolje momčadi skupina C i D, Kljaićevi rukometaši bi trebali izboriti pobjedu za četvrtfinale.
»Papirnate« kalkulacije govore da će iz skupine C u osmini finala zaigrati Hrvatska, Rusija, Mađarska i Norveška, dok iz skupine D valja očekivati Francusku, Švedsku, Jugoslaviju i Južnu Koreju, dok Kina i Australija gotovo će sigurno ostati u drugom planu. Ti će dvoboji, podsjetimo, odlučivati, ne samo o nastavku natjecanja, već i o plasmanu na Olimpijske igre u Sydneyu sljedeće godine. Najboljih sedam reprezentacija iz Egipta osigurat će nastup u Sydneyu.

Sustav natjecanja jamči nam plasman u osminu finala, čak i ako izgubimo Rusa i Mađara, no potom nas čeka trenutak istine, jer više nećemo imati pravo na pogrešku. Zapravo ne znam koga bih poželio za suparnika u toj presudnoj utakmici, znam samo da moramo pobijediti, pa makar uz pomoć trikova, kazao je kružni napadač hrvatske reprezentacije i Badel 1862 Zagreba Božidar Jović. Međutim, naši će rukometaši putovati u Sydney čak i ako ispadnu u osmini finala, jer su kao aktualni olimpijski pobjednici iz Atlante pozvani na rujanski predolimpijski turnir.

U 2. kolu skupine C (četvrtak, 19 sati po hrvatskom vremenu) rukometaši izbornika trenera Kljaića igrat će protiv Norveške, reprezentacije koja je na prošlogodišnjem »Croatia kupu« u Rovinju pobijedila našu vrstu. Na velikim natjecanjima, međutim, Norveška i Hrvatska još se nisu ogledale, ponajprije zbog toga što su Norvežani rano morali napuštati svjetske i europske smotre.


			
		
