
			Nisu samo medalje ogledalo uspjeha
			
				»Naravno da bih želio medalju, no ne opterećujem se suviše. Nama su ipak najveći cilj Olimpijske igre u Sydneyu. Tamo ja želim medalju, to bi bio pravi uspjeh. U Lisabonu će svaki naš plivač pokušati otplivati svoj najbolji rezultat. Bude li tako, medalja neće biti daleko«, kaže Dmitar Bobev, izbornik hrvatske plivačke reprezentacije, uoči nastupa na EP u malim bazenima u Lisabonu, od 9. do 12. prosinca

»Prije ovakvih natjecanja uvijek sam bio oprezan i nikad  a priori nisam najavljivao odlične rezultate. No, sad sam silno optimističan i mogu iskreno reći - očekujem medalju«, govori Ivan Varvodić, direktor hrvatske plivačke reprezentacije, uoči nastupa na Europskom prvenstvu u malim bazenima u Lisabonu, od 9. do 12. prosinca.
Pojašnjavajući optimizam, Varvodić odaje:

Ove godine rezultati su nam još bolji nego lani, na Svjetskom kupu i »grand prix«  mitinzima Milošević i družina pokazali su odličnu formu, a mjesta za  podizanje forme još uvijek ima, tvrdi i trener Dmitar Bobev. Mene posebno veseli da se ove godine i u našoj javnosti osjeća povećano zanimanje za EP u malim bazenima. Još donedavno,  mnogi su podcjenjivali naše rezultate u malim bazenima. Međutim, nakon tri osvojene medalje na EP u velikom bazenu ljetos u Istanbulu - dva srebra Kožulja i jedno Miloševića - konačno smo dokazali da bitnih razlika u nastupu u malom i velikom bazenu i nema. Najvažnija je kvaliteta, a mi je imamo. Uostalom, 10 hrvatskih plivača i jedna plivačica  nastupit će na ovome prvenstvu u Lisabonu. Većina njih je već ispunila norme za Olimpijske igre u Sydneyu, neki bi to mogli upravo u Lisabonu.

Mihovil Dorčić, predsjednik Hrvatskog plivačkog saveza i čelni čovjek riječkog Primorja, kluba koji skrbi za većinu reprezentativaca, kaže:

Sve ovo što se događa s našim plivanjem nije nimalo slučajno, već je odraz samoprijegornog rada. Sad u Lisabon putujemo uvjereni u dobre rezultate, a prije desetak godina nismo imali praktički nijednog plivača. Kod nas u Hrvatskoj ljudi u svim sportovima vole reći kako im je cilj plasman u Europu. A mi plivači smo u Europi konstantno već pet-šest godina. I to na vrhu ljestvica najboljih plivača Starog kontinenta. Stoga i u Lisabonu možemo očekivati dobre rezultate. Mišljenja sam da ćemo osvojiti najmanje jednu medalju, no nisu samo medalje ogledalo uspjeha. Nama plivačkim radnicima zanimljivo je vidjeti hoće li većina naših reprezentativaca postizati svoje najbolje rezultate. Mi ćemo uspjeh na prvenstvu ocjenjivati po broju osobnih rekorda, veli Mihovil Dorčić.

Bugarski trener Dmitar Bobev, izbornik reprezentacije i ujedno trener u Primorju, kaže:

Ja sam praktički s reprezentativcima cijelu sezonu, što za priprema što u klubu, i tako mogu programe prilagoditi svakom plivaču, posvetiti se svakoj disciplini posebno. Mislim da smo u prošlih godinu dana od EP u malim bazenima u Sheffieldu veoma dobro radili. Naravno da bih želio medalju, no ne opterećujem se suviše. Nama su ipak najveći cilj Olimpijske igre dogodine u Sydneyu. Tamo ja želim medalju, to bi bio pravi uspjeh. U Lisabonu će svaki naš plivač pokušati otplivati svoj najbolji rezultat. Bude li tako, medalja neće biti daleko. Milošević? On će na ovome natjecanju nastupiti silno motiviran, branit će zlato iz Sheffielda. Poznavajući ga, bit će strašno napet za utrku na 50 metara leptir u Lisabonu, a kad je takav, onda je najjači. Inače, u odličnoj je formi, osobno vjerujem da može ponoviti prošlogodišnji uspjeh.

Milošević ovako procjenjuje svoje izglede:

Rekao sam odmah nakon lanjskog EP u Sheffieldu da više neću nastupati na svim mogućim natjecanjima. Želio sam se čuvati za ovakve prigode, tek sam u posljednjih mjesec dana počeo redovitije nastupati na »grand prix« mitinzima. Volio bih osvojiti medalju, ali je neću obećavati, kaže Milošević, koji je na prošlogodišnjem EP postavio svjetski rekord na 50 metara leptir sa 23.30 s. Samo koji mjesec kasnije, rekord je oborio Australac Michael Klim sa 23.21.
Ništa zato, kaže Milošević. - U ožujku je Svjetsko prvenstvo u malim bazenima u Ateni. Tu ćemo se Klim i ja suočiti, u toj utrci bi moglo biti rekorda.

Na EP će nastupiti Miloš Milošević (50 m leptir i 50 m slobodno), Tomislav Karlo (50 m leđno i 50 m leptir), Ante Mašković (200 m leđno), Vanja Rogulj (50 m prsno i 100 m prsno), Miro Žeravica (50 m leđno), Marijan Kanjer (50 m slobodno i  100 m slobodno), Ivan Mladina (100 m slobodno i 100 m leptir), Dominik Galić (200 m leptir), Alen Lončar (50 m slobodno), Smiljana Marinović (50 m prsno, 100 m prsno, 100 mješovito, 200 mješovito).


			
		
