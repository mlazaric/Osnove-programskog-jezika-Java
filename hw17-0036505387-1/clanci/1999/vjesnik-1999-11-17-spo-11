
			Matutinović jednim okom na bazenu, drugim na Poljudu
			
				Vatrepolisti Splitske banke u srijedu igraju protiv Primorja prvu utakmicu polufinala hrvatskoga Kupa

U srijedu se igraju prve polufinalne utakmice vaterpolskog Kupa Hrvatske, a u Splitu s početkom 19.30 sati sastat će se momčadi Splitske banke i riječkog Primorja. Iako se publika još nije ni zagrijala za vaterpolo, jer je klupska sezona tek počela, već imaju prigodu gledati super kvalitetne i zanimljive utakmice. Prošlogodišnji klupski prvaci Europe,  momčad Splitske banke, za cilj u ovoj sezoni ima osvajanje jednog trofeja, a nadaju se osvajanju dva. Za razliku od prošle godine momčad je pojačana s vratarom Školnekovićem, zatim Vrdoljakom, Leticom i Vegarom, dok su klub napustili vratar Rebić i Moćan, a na posudbu su otišli Bradarić i Mužić.
Je li ovogodišnja momčad snažnija od prošlogodišnje pokazat će već susreti s kvalitetnim vaterpolistima Primorja. Naime, Riječani su se pojačali s najboljim vaterpolistom finalne utakmice EP Hrvatska - Mađarska Birosem i mađarskim internacionalcem Galom. Trener Splićana Dragan Matutinović o prvom polufinalnom dvoboju (uzvratni se igra 8. prosinca) kazao je:

Primorje je dobra momčad u kojoj odskaču Biros, Gal, Hinić. Ali njihov trener Zoran Roje mora misliti i o mojim vaterpolistima. Riječani su u dobroj formi.  Dolaze nam u  najnezgodnije vrijeme, jer se pripremamo za  kvalifikacijski  turnir Lige prvaka. No, naša momčad je kvalitetnija i vjerujem da će to pokazati u bazenu.

Isto tako Matutinović osim o vaterpolskoj ligi prvaka razmišlja i o nekakvoj funkciji u Hajduku. Već se nekoliko puta izjašnjavao o tome, a i ponovio je da ako ga pozovu da može dobro obavljati dužnost direktora splitskog nogometnog kluba.


			
		
