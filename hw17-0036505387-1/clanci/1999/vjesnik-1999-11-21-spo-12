
			Jelić: »Ne tražimo brda i doline, samo malo podrške«
			
				Igra hrvatskih odbojkašica na Svjetskom kupu u Japanu bila je bolja od osvojenog osmog mjesta, kaže izbornik Ivica Jelić / »U Bremen, na predzadnji kvalifikacijski turnir za OI u Sydneyu, svakako ću povesti promijenjenu reprezentaciju. Kirilova, Čebukina i Sidorenko nisu definitivno rekle da nikad više neće zaigrati za reprezentaciju, pa je njihov povratak još uvijek otvoreno pitanje«

Izbornik hrvatskih odbojkašica Ivica Jelić sigurno neće mirno spavati nakon Svjetskog kupa u Japanu. Osmo mjesto u iznimno jakoj konkurenciji solidan je rezultat, ali teret plasmana na Olimpijske igre u Sydneyu sve je teži. Hrvatska reprezentacija ostala je pri svjetskom vrhu, no još uvijek je jedina selekcija među prvih deset na ljestvici Međunarodnog odbojkaškog saveza (FIVB) koja nikad nije nastupila na olimpijskom turniru.
Uoči Svjetskog kupa najavljivali ste plasman u sredini ljestvice. Jeste li zadovoljni osmim mjestom u Japanu?
Vjerovao sam da bismo se mogli plasirati između šestog i osmog mjesta. Znao sam da je pet reprezentacija bolje od nas, a kao ravnopravne suparnike očekivao sam Japan i Italiju. Nažalost, upravo protiv tih dviju selekcija smo izgubili i zato smo osmi. Ne mogu reći da sam nezadovoljan, jer smo pružili svoj trenutni maksimum. Jedinu relativno slabu igru prikazali smo protiv Japana, iako su kasniji rezultati domaće selekcije pokazali da i nismo posebno podbacili. U Japan smo došli bez Beti Rimac, a protiv Italije se ozlijedila Nataša Leto. Bez dvije odbojkašice iz prve postave ne mogu se očekivati vrhunski rezultati. Ipak, rekao bih da je naša igra na Svjetskom kupu bila bolja od konačnog rezultata i plasmana.
Što je onda najveći dobitak Svjetskog kupa?
Svaka utakmica na ovakvom natjecanju je veliki plus za mladu reprezentaciju kakva je naša. Treneru Breščiću i meni sad je puno jasnije što moramo učiniti da se sasvim približimo svjetskom vrhu. Naš najveći problem je što se za velika natjecanja ne možemo pripremiti kako bi trebalo. Sve najbolje svjetske reprezentacije za Svjetski kup počele su trenirati zajedno još u svibnju ili lipnju, a mi smo se skupili četiri dana prije početka turnira u Japanu. Osim toga, ni na jednoj ovogodišnjoj reprezentativnoj akciji mi nismo nastupili u istom sastavu. Na Spring kupu u Poljskoj igrali smo bez Barbare i Slavice Kuzmanić, na Vojnim igrama u Zagrebu nije bilo Slavice, tek smo na Europskom prvenstvu u Rimu konačno svi bili na broju. Međutim, kasnije se ozlijedila Beti Rimac, a usred Svjetskog kupa otpala je Nataša Leto. Volio bih vidjeti kako bi Kuba ili Rusija funkcionirale uz takve probleme.
Prvog dana Svjetskog kupa izglađene su međusobne nesuglasice reprezentativnih odbojkašica. Je li rješenje slučaja u tom trenutku pomoglo ili odmoglo izabranoj vrsti?
Mislim da takve stvari nije trebalo rješavati preko novina. Ni jedan sportski kolektiv nije sasvim složan. Možda smo to trebali riješiti prije Svjetskog kupa, no taj slučaj nije utjecao na našu igru i plasman u Japanu. O tome ne treba previše razglabati.
Kako komentirate uvjerljivi poraz protiv Italije, glavnog suparnika na skorašnjem kvalifikacijskom turniru u Bremenu?
Motiva nije nedostajalo na obje strane. Talijanke su se željele osvetiti za poraz u polufinalu europske smotre, a mi smo htjeli dokazati da to nije bilo slučajno. Da se Nataša Leto nije ozlijedila, utakmica bi možda završila našom pobjedom. Taj poraz ne treba shvaćati tragično, jer na kraju su Talijanke samo za jedno mjesto bolje od nas. Ono što me muči je da Italija puno više ulaže u odbojku. Talijanske reprezentativke imaju ugovore sa svojim savezom i one do Nove godine neće igrati za svoje klubove, nego će se spremati za turnir u Bremenu. A sve strankinje u talijanskom prvenstvu, među njima i naše djevojke, morat će igrati za svoje klubove. U tome je glavni problem.
Kako ćete riješiti probleme s koncentracijom igračica u završnicama setova?
Mi smo, u odnosu na prošli Svjetski kup, ostali bez osam odbojkašica. U reprezentaciju su došle sasvim mlade djevojke i normalno je da imamo problema s koncentracijom u odlučujućim trenucima. Pa i takva, sasvim mlada selekcija, prema službenoj statistici visoko kotira u napadu, blokovima i servisima. Problema smo imali u prijemu servisa i obrani, a to se može otkloniti jedino skupljanjem iskustva. Većina naših reprezentativki u Japanu je prvi puta zaigrala protiv vrhunskih svjetskih ekipa, a u odbojci se ništa ne može napraviti preko noći.
Hoćete li u Bremen povesti istu selekciju?
Ne, svakako će biti izmjena u reprezentaciji. Pritom ne mislim samo na eventualni povratak Beti Rimac.
Razmišljate li o ponovnom razgovoru s Irinom Kirilovom, Jelenom Čebukinom i Tatjanom Sidorenko?
Spomenute odbojkašice nisu definitivno rekle da nikad više neće zaigrati za reprezentaciju, pa je njihov povratak još uvijek otvoreno pitanje. Sigurno je da ćemo još razgovarati i napraviti sve da u reprezentaciji budu naše najbolje odbojkašice. Teško mi je sada govoriti kada će se i hoće li se Kirilova i Čebukina priključiti nacionalnoj selekciji. Nadam se da će se od reprezentativnog dresa oprostiti na Olimpijskim igrama u Sydneyu.
Jeste li zadovoljni učinkom najmlađih reprezentativki, Maje Poljak i Mije Jerkov?
Njih dvije su perspektiva naše odbojke i ostaju u kombinacijama za sve sljedeće reprezentativne akcije. Maja Poljak je u Japanu dobila priliku da se dokaže i njenim sam učinkom više nego zadovoljan.
Što očekujete od novog vodstva Hrvatskog odbojkaškog saveza?
Mnogo toga. Treba riješiti status reprezentativki, treba ustrojiti logistiku koja će pratiti izabranu vrstu, treba nam sposobna osoba za vezu između stručnog stožera i vodstva Saveza. Mi za sve ovogodišnje uspjehe, među njima je i srebrna medalja na Europskom prvenstvu, nismo dobili ništa. Nije stvar u nekom velikom novčanom iznosu, nitko se ne misli obogatiti na reprezentaciji, ali zar se djevojkama ne mogu podijeliti makar dnevnice kad su na putu? To su sitnice koje mnogo znače kad je u pitanju harmonija i zadovoljstvo u izabranoj vrsti. Što je s osiguranjem odbojkašica? Nataša Leto se ozlijedila u reprezentativnom dresu. Što će se dogoditi ako njen talijanski klub zbog toga raskine ugovor? O tome čelnici Saveza svakako moraju razmišljati. Naši rezultati su neosporno vrhunski. Mi ne tražimo brda i doline već samo malo podrške.


			
		
