
			Nada Žiljak u Slovačkoj
			

Pod pokroviteljstvom hrvatskog Veleposlanstva u Slovačkoj u subotu, 20. studenoga, u Galeriji MM u Pieštanyma bit će otvorena izložba Nade Žiljak (1944.), agilne zagrebačke grafičarke i slikarice, koja se slovačkoj likovnoj publici predstavlja s dvadeset novijih ulja i isto toliko crteža nastalih u razdoblju od 1994. do 1998. Izložba nazvana »Slike« nije prodajna, nego je riječ o reprezentativnu odabiru iz osobne autoričine zbirke koji je prije toga prikazan u Mađarskoj, u Pečuhu, a nakon Pieštana moći će ga razgledati i ljubitelji umjetnosti u Bratislavi.
Izložbu prati katalog s reprodukcijama u boji u kojemu o stvaralaštvu Nade Žiljak pišu Branka Hlevnjak i Đuro Vanđura, istaknuti povjesničari umjetnosti i likovni kritičari iz Zagreba. »Nada Žiljak«, piše tim povodom međuostalim Branka Hlevnjak, »pokazala je posljednih godina svoju slikarsku zrelost i osebujnost. Bilo da ilustrira ili slika slike pokazuje neiscrpno vrelo nadahnuća. Oblici  koje stvara trajno su nove skladbe, različitih ritmova i ugođaja. Ova izložbe gotovo da bi se najbolje mogla protumačiti kroz glazbene forme, budući da je glazbena slika jednako neuhvativa kao i apstraktan sadržaj slikaričinih ulja na platnu.«
Đuro Vanđura kaže među inim: »Jednostavno, opus Nade Žiljak široka je poljana ekspresivnosti ljepote, kazivanje o ushitima i radostima rukopisom slobode, modernosti i aktualnosti. Po svemu tome Nada je Žiljak biser u slikarstvu koji je morao po svojoj prirodi i po svom karakteru sintetizirati izražajnost ekspresionizma i apstrkatnih sloboda s pričom o oduševljenju u jednostavnim radostima i u srećom ispunjenim trenucima svoje osobnosti i vlastitosti.«


			
		
