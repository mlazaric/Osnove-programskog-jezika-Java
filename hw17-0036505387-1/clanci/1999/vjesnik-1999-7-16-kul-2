
			NE OŽIVLJAVAM MRTVE DUHOVE
			
				Ivica Buljan, ravnatelj Drame splitskog HNK i redatelj prve dramske premijere 45. splitskog ljeta, predstave »Baš beton« / Predstava je zbroj osobnih performancea svakoga izvođača  / Možda je ulazak gubitnika u nacionalnu kazališnu kuću provokacija. Kad kažem gubitnici, mislim na svoju i ovu još mladu generaciju kojoj je oduzeto sve, prošlost, sadašnjost i budućnost – kaže Ivica Buljan

U Dioklecijanovim podrumima u petak na večer premijerno će biti izvedena predstava »Baš beton« po predlošku Nikole Čelana te u izvedbi splitske alternativne kazališne grupe Odron, koju režira ravnatelj Drame splitskoga Hrvatskog narodnog kazališta. Predstava, koja u ironijskom odmaku propituje prošlost grada i sadašnjost »izgubljenih generacija«, prva je dramska premijera 45. splitskog ljeta što se izvodi u sklopu programa »Nove kazališne realnosti«. Ivica Buljan s uspjehom je u zagrebačkom Teatru ITD režirao »Fedru« Jeana Racinea i Marine Cvetajeve i »Pilada« Piera Paola Pasolinija, predstave koje su novim senzibilitetom izmijenile sliku našeg teatra iz sredine 90-ih godina. Uoči praizvedbe »Baš betona« s Ivicom Buljanom razgovaramo o njegovu najnovijem projektu, pitanjima koje on postavlja, ekipi koju je okupio, recentnom trenutku hrvatskoga kazališta...
Nakon »Fedre« Jeana Racinea i Marine Cvetajeve, te Pasolinijeva »Pilada« što Vas je privuklo tekstu mladog splitskog autora Nikole Čelana?
Načelno sam uvijek za suvremeni tekst, za govor današnjice, a ne za oživljavanje mrtvih duhova. Problem nastaje kad od mnoštva ponuđenih tekstova ne nađeš jedan koji bi te osobno zainteresirao. Otkad sam preuzeo mjesto ravnatelja Drame splitskog HNK puno više nego prije razmišljam o ideji vezivanja mladih pisaca uz naš teatar. Dijalog s Filipom Šovagovićem sigurno će se nastaviti, pokušavam dobre splitske pisce navesti da pišu za teatar, Elvisa Bošnjaka iz našeg ansambla smatram vrlo zanimljivim. U Nedjeljnoj Dalmaciji pročitao sam dio Čelanova filmskog scenarija »Reflektor« i predložio mu da napiše dramski tekst. Zanimalo me početi raditi na tekstu koji nastaje paralelno s probama. Kod Čelana me fascinirala lakoća s kojom piše i to piše sjajno.
O čemu govori »Baš beton«, koje teme propituje, koja pitanja postavlja, kome se obraća?
Kad postavite prava pitanja svi se prave da ih se ne tiču. Radeći »Pilada« višestruko sam se uvjerio u to. Mnogi ljudi više ne razumije svoj odnos prema djelima jer su ih novine i televizija navikli na određenu vrstu mentalnoga titlovanja koje im jasno kaže što moraju pročitati u predstavi. Čim se pojavi malo kompleksnija poetska ili politička misao, nastaje zabuna. Kritika vam zamjera na neeksplicitnosti, publika uzrujano traži šifre za tumačenje. U »Baš betonu« nema nikakvih posljednjih poruka, sve su vidljive. Ukratko, jednu obitelj s ruba grada i ruba civilizacije jedan imperator uvalio je u mafijaške poslove. Ekipa »Baš betona« svim srcem stoji iza obitelji skromnog zidara Antonija Škarice i njegova tri sina. Kazališnom magijom odupiremo se caru i pomažemo sinovima da se skinu s dopa. Predstava traži nedirigiranu publiku. Njoj je poruka više nego jasna.
Što Vas je ovog puta u redateljskom postupku najviše zanimalo: tekst, koncept, način igre, energija glumaca...?
Najviše kreativna energija glumaca, a sve ostalo podjednako. »Baš beton« je izrazito kolektivni čin. Bez samo jednog od ovih sjajnih glumaca izgledala bi posve drukčije. Ništa nije unificirano, zanimala me pojedinačna energija svakoga, kako sjede, puše, razgovaraju, plešu. Predstava je zbroj osobnih performancea svakoga izvođača.
Tko su glumci u Vašoj najnovijoj predstavi? Kako ste ih prepoznali ili kako su oni Vas prepoznali?
U predstavi nastupaju Dragan Lukić, Mladen Badovinac, Saša Antić, Denis Bozić, Teo Sourek, Pavle Dulčić i Nikola Čelan. Prva trojica su članovi The Beat Fleeta, ostali su imali određena scenska iskustva. Našli smo se zbog zajedničke želje za radom, iz želje da nam jedini cilj nije privući veći broj mladih ljudi u kazalište, već potaknuti ljude da izađu iz kuća, kafića, da razgovaraju, da se susreću. Ove glumce sam upoznao iz želje da upoznam grad u kojem radim i za kojeg radim, to mi daje i razloge zbog kojih sam ovdje. Kazalište nije sveta institucija, niti hram, već javno mjesto, mjesto svakodnevnoga.
U koji bi se segment recentnog hrvatskog kazališta mogla uklopiti Vaša predstava? Nastavlja li se ona i na koji način na »Fedru« i »Pilada«?
Postoji norma koja caruje kazališnim činom u Hrvatskoj. Posvuda možemo naći ista imena redatelja, scenografa i kostimografa koja se klate od jednog do drugog kazališta i posvuda nalazimo istu aseptičnu estetiku. Ekonomija kazališta je betonirana i teško se iz nje iščupati. Kad sam rekao da ću raditi »Baš betona« bez scenografije i kostimografije rekli su mi da se to u nacionalnom kazalištu ne da učiniti. Postoji kriva ideja da publika hoće lijepo i veliko na pozornici. Mislim da se moramo boriti protiv dominantne ideje u Hrvatskoj da je kazalište samo zabava i društveni događaj. Zanima me život bez perspektive, ljudi koji žive bez plaće, mladi koji nemaju posla. U zemlji privida ne zanima me kazalište kao još jedna laž. I u »Fedri« i »Piladu« bavio sam se prostorom slobode, možda na previše osoban način poezijom. Ovdje je angažman izravniji. Ne znam u koji segment hrvatskog kazališta to spada.
Provocira li »Baš beton« ovo vrijeme, naše kazalište, sredinu o kojoj govori?
Kako danas stvoriti prostore vlastite slobode i sačuvati ih – ali prostore pravih, a ne naizglednih sloboda? Osnovno je za umjetnika da se pita kako može izaći izvan skučenih okvira. Oni su kod nas toliko uski da je bilo kakva umjetnička gesta izvan puke dekorativnosti, subverzivna već sama po sebi. Možda je ulazak gubitnika u nacionalnu kuću provokacija. Kad kažem gubitnici, mislim na svoju i ovu još mladu generaciju kojoj je oduzeto sve, prošlost, sadašnjost i budućnost, na način kako o tome piše Filip Šovagović. Etički i estetski, »Baš beton« nastaje iz pobune, to je reakcija na starost.
Budući planovi...
Nakon odigranih predstava na Splitskom ljetu »Baš beton« nastupit će 3. kolovoza na Trnfestu u Ljubljani, a 8. kolovoza na Karanteni u Dubrovniku. Sredinom kolovoza odlazim u Bruxelles gdje ću u organizaciji Eksperimentalne kazališne akademije iz Pariza, s belgijskim glumcima raditi Pasolinijev tekst. S »Ciglom« ćemo u sljedećoj sezoni gostovati na festivalima u Nici, Sarajevu i Bonnu, dogovorili smo razmjene predstava s Mladinskim gledališčem i Europskom kazališnom konvencijom. Sezonu započinjemo radom na novom tekstu Mate Matišića »Svećenikova djeca« koji će režirati Božidar Violić, potom će Paolo Magelli raditi na Smojinu »Malom mistu«, a početkom 2000. u HNK Split dolazi jedan od najuzbudljivijih svjetskih redatelja Francois-Michel Pesenti koji će s našim ansamblom raditi Pirandellovu dramu »Šest lica traži autora«. Od sljedeće sezone uvest ćemo scenska predstavljanja suvremenih tekstova i video-projekcije recentne kazališne produkcije. Nastavljamo naravno raditi i sa splitskom alternativnom scenom.


			
		
