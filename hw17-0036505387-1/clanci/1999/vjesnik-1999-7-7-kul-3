
			Upozorenje kazališnih ravnatelja
			

Na inicijativu ravnateljstva Drame Hrvatskoga narodnog kazališta u Zagrebu ovih dana  održan je sastanak dramskih ravnatelja hrvatskih  kazališta. U izjavi koju potpisuju Želimir Mesarić, ravnatelj Drame zagrebačkoga HNK, Krešimir Dolenčić, ravnatelj Dramskog kazališta »Gavella«, Niko Pavlović, ravnatelj Gradskog kazališta »Komedija«, Hrvoje Hitrec, ravnatelj »Trešnje«, Darko Lukić, ravnatelj Teatra ITD, Darko Milas, ravnatelj Drame HNK Osijek, Marijan Varjačić, ravnatelj HNK Varaždin, Miran Hajoš, ravnatelj Kazališta Virovitica, Srećko Šestan, intendant HNK Ivana pl. Zajca u Rijeci, te Duško Ljuština, ravnatelj Satiričkog kazališta »Kerempuh«, zabilježeno je »da se konstatira potreba intenziviranja suradnje između kazališta u Hrvatskoj poradi usklađivanja rada i premijera«.
Na sastanku je istaknuto »nedovoljno i nestručno praćenje rada hrvatskih kazališta od strane masovnih medija, kao i 'zaposijedanje' javnog i kritičkog prostora od strane nedoučenih 'istraživača', bilo da je riječ o uvoznoj produkciji (Eurokaz), bilo da je riječ o popratnoj kritici recentne kazališne produkcije u nas (»Frakcija« i drugi)«. Ovim se, po riječima ravnatelja, daje razmah nekritičnom apologiziranju, kao i nekritičnom kritizerstvu. Naglašena je potreba za »stručnom i dobrom animacijom javnosti pri praćenju kazališne produkcije, osobito kad je riječ o kazalištima izvan Zagreba. Slabo ili nikakvo medijsko praćenje kazališnih predstava dovodi do gašenja kazališnog života izvan Zagreba. Valjalo bi razmišljati o pravim i ozbiljnim emisijama o kazalištu kao što je 'Opera-box'. Uz medijsku ozbiljniju pažnju valja i rješavati probleme arhiviranja dramskih predstava (TV arhiv)«, zaključuju ravnatelji.
Uočena je potom »jaka potreba za otvaranjem kazališnog života u Hrvatskoj prema drugim sredinama, a ističu se dobri rezultati posebice u suradnji sa slovenskim kazalištima (kao što je gostovanje SNG iz Ljubljane u 'Gavelli', zagrebačkog HNK i razmjenjivanja osječkog kazališta s kazalištem u Pečuhu). Svakako se nameće i potreba za jačom suradnjom sa središnjim  europskim kazališnim kućama, što je međutim uvjetovano značajnim materijalnim ulaganjem Republike Hrvatske u gostovanja naših kazališta u Europi i svijetu i svjetskih kazališta u nas«.
Ravnatelji su na sastanku posebice apostrofirali nedovoljnu suradnju kazališta i Akademije za dramsku umjetnost i film, pa se aktualizira rad same Akademije u odnosu na rad hrvatskih kazališta. »Valjalo bi omogućiti glumcima sudjelovanje u kazališnoj produkciji najmanje od druge godine studija, uvesti niz novih metoda rada s glumcima, kao i nove kolegije prema već uhodanoj metodologiji europskih kazališnih akademija. Studij managementa valjalo bi organizirati u suradnji s Ekonomskim fakultetom«, zapisano je u izjavi.
Potom ravnatelji naglašavaju da je potrebno organizirati središnji punkt za prodaju karata, napose u Zagrebu te da kazališne radionice stoje bez mogućnosti rada za druga kazališta koja nemaju svoje radionice. »Poradi slabe iskorištenosti stolarske i krojačke radionice rade nedovoljno ili opak rade za dodatne honorare izvan kuće. Stoga bi se mogao organizirati zajednički gradski, pa čak i republički fundus kostima i scenografije što bi značajno umanjilo troškove za nove predstave.  Mogao bi se pokušati organizirati i vozni park, koji bi opsluživao gostovanja u dogovoru s Ministarstvom turizma, uz mogućnost organiziranja noćenja po povoljnijim cijenama. Plakati i premijerne knjižice mogli bi se tiskati u jednoj tiskari poradi smanjenja troškova tiskanja«, predlažu ravnatelji hrvatskih kazališta.
Nametnuo se i problem glumaca koji igraju izvan svojih matičnih kuća, a ne nastupaju u repertoarnim izvedbama  vlastitih kuća. Na kraju istaknuta je potreba za nomenklaturom zanimanja, jer se uočilo negativno iskustvo s gašenjem čitavog niza kazalištu vitalno potrebitih zanimanja kao što su: kazališni stolari-majstori, vlasuljari, rekviziteri, frizeri... Dogovoren je novi sastanak za rujan gdje će se svi spomenuti prijedlozi detaljno razraditi i uputiti se kao dopisi svim spomenutim institucijama.


			
		
