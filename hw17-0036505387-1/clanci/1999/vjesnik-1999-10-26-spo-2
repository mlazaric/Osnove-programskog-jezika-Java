
			Što se događalo u poljudskom tunelu
			
				U Maksimiru smatraju da Hajduk nema nikakvog razloga za žestoke napade na suca / Croatia šalje dopunsko izvješće Povjereniku natjecanja

Splitski derbi još uvijek je temom razgovora u Maksimiru. Čelnici Croatije su ogorčeni nekim potankostima, poglavito načinom na koji se dvoboj komentira iz splitskoga kuta. U Maksimiru, naime, smatraju da Hajduk nema nikakvog razloga za ovako žestoke napade na suca, a izvršni direktor Croatije, Damir Vrbanović, u ponedjeljak je najavio i konkretne poteze koje će njegov klub povući. Naime...

Odlučili smo poslati dopunsko izvješće Povjereniku natjecanja, kako bismo razjasnili neke detalje koji nisu viđeni ni registrirani u izvješću delegata utakmice. Naše će izvješće imati tri točke, evo kako bi to otprilike izgledalo:

a) razjasnit ćemo što se događalo u tunelu nakon isključenja Krunoslava Jurčića, kad su neki Hajdukovi djelatnici napali našeg nogometaša,
b) uvjereni smo da je Jurčić neopravdano isključen. Možda sudac nije dobro vidio što se događalo, pa ćemo ponuditi i video-zapis prijepornoga detalja. Budući da Jurčić nije zaslužio isključenje, tražit ćemo da ne bude kažnjen zbog crvenog kartona, jer smo mišljenja da je sasvim dovoljna kazna bila i to što je, ni kriv ni dužan, morao napustiti ravnjak na Poljudu,
c) želimo da se utvrdi odgovornost zbog divljanja u svečanoj loži splitskoga stadiona. Inzistirat ćemo na kažnjavanju krivaca, očekujemo i da Hajduk sa svoje strane učini sve kako bi se izgrednici evidentirali i kaznili, jer je očito da nekima nije mjesto u svečanoj loži.
U Croatiji posebno naglašavaju kako  nije riječ ni o kakvoj žalbi, nego tek o dopunskome izvješću, kojim se žele rasvijetliti sve prijeporne  potankosti sa subotnjega derbija.


			
		
