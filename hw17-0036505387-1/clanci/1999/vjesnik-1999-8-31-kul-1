
			Novo kazališno vrijeme
			
				Kazališni festival u Edinburghu / Smjena redateljskih generacija na europskoj teatarskoj sceni / Tisuće predstava na Fringeu / »Showcase«, u organizaciji British Councila, predstavio trendove britanskog kazališta u smionom traganju za novim iskazima / Vili Matula, Željko Vukmirica i Kazališna skupina Daska predstavili se edinburškoj publici

Hoće li teatar u nesklono mu vrijeme eklektičnih izlika uspijeti vratiti ili zadržati autentičnost svog iskaza i prepoznati očekivanja gledatelja? Hoće li prijeći granice i odrediti se prema imperativima novih tehnologija? Može li ponovno biti provokativan i obnoviti one kazališne rizike što ih pamte kasne 60-te i 70-te godine? Postavljaju li se na pozornicama neka od bitnih pitanja što prate naša egzistencijalna (ne)snalaženja i tražimo li od teatra da bude prostor gdje će se ogledati ili transformirati stvarnost? Bez potrebe za jasnim odgovorima ta se pitanja svakodnevno postavljaju u programima Kazališnog festivala u Edinburghu koji od 15. kolovoza do 4. rujna okuplja tisuće kazališta i kazališnih grupa na repertoaru Međunarodnog festivala i popularnog Fringea.
Smjena redateljskih generacija prati ovogodišnji Međunarodni festival koji je u svom kazališnom dijelu s mnogo više rizika nego prijašnjih godina predstavio mlade autore. Festival je započeo izvedbom drame mladog škotskog dramatičara Davida Greiga »Spekulant« i pitanjem može li naša imaginacija trijumfirati nad istinom u predstavi koja pričom o europskom kaosu iz 1720. godine balansira između istine i spekulacija. U nastavku prikazan je »Susret« Lluise Cunillé u izvedbi Traverse Theatre Company iz Edinburgha, »Buđenje« Toma Murphyja dublinskog Abbey Theatrea te »Mjesečari« Hermanna Brocha Teatra Stary iz Krakowa.
No, središnje mjesto kazališnog programa edinburškog Međunarodnog festivala bilo je rezervirano za mlade redatelje koji trenutačno osvajaju europske pozornice. »Ono što me ponajviše zanima je redukcija, na kraju na sceni ne postoji ništa drugo osim glumaca i priče koju nam pričaju. Naš najveći je problem u tome što više ne prepoznajemo ono što je važno. Imamo sve: videoplatna, savršenu tehničku opremu, veliku i spektakularnu scenografiju, drame u koje su uključeni drugi tekstovi, raskošne kostime... i potpuno smo izgubljeni u svemu tome te više ne znamo što na pozornici želimo reći. Zato me zanima redukcija, vratiti se ishodištima, onome što je doista važno, vratiti se emocijama karaktera i njihovoj priči«, kaže dvadesetsedmogodišnji njemački redatelj Thomas Ostermeier. Predstava »Feurheischt«  Deutsches Schauspielhaus iz Hamburga, rađena po tekstu Mariusa von Mayenburga, u Ostermeierovoj režiji, kontroverzna je teatarska slika njemačke stvarnosti.
Nizozemska redateljica Alize Zandwijk odabrala je tekst Maksima Gorkog »Na dnu« i ponudila ga kaotičnom kraju stoljeća. Predstava roterdamskog RO Theatre prepoznaje nove teatarske senzibilitete u socijalnoj drami koja ocrtava svjetove današnjih beskućnika spominjući Slobodana Miloševića u kontekstu zla umjesto Napoleona o kojem govori Maksim Gorki. Nasilje, nemoć i smrt prate fascinantnu roterdamsku izvedbu koja, čini se, ispisuje nacrt mainstreama s kraja 90-ih. Na tom tragu mladi flamanski redatelj Ivo van Hove postavlja s glumcima Het Zuidelijk Toneela dramu »Indijska pjesma« Marguerite Duras, dramu o ljubavi i sjećanju na tu ljubav, o glazbi i smrti. »Želim da publika uđe na pozornicu i osjeća da je u Kalkuti, u Indiji, da sudjeluje u drami, da bude njen dio...«, poručuje Ivo van Hove.
Nakon što su Mark Ravenhill, Enda Walsh i Sarah Kane sredinom 90-ih promijenili sliku britanske drame i postavili je u samo središte svjetskih teatarskih interesa, recentna zbivanja u alternativnom britanskom teatru čini se da mijenjaju smjerove suvremenog svjetskog kazališta. Dokazao je to u Edinburghu i drugi »Showcase«, koji je u organizaciji British Councila proteklog tjedna producentima, managerima, ravnateljima kazališta i teatarskim kritičarima predstavio recentne trendove britanske kazališne scene. S ironičnim odmacima i beskompromisnim komentarima narcisoidne stvarnosti britanske kazališne skupine izravno prozivaju publiku i tradicionalno kazalište, izabirući umjesto glume življenje na sceni. »Macbeth - redateljski rezovi« kazališne grupe Volcano, »Siguran« Gob Squada, »Mainstream« skupine Suspect Culture i »Sretan sat« Wendy Houstoun primjeri su teatra koji je privučen istraživanjima i ne zazire od scenskih provokacija, teatra kojeg zanimaju pitanja, a ne odgovori, teatra umornog od ozbiljnosti i velikih tema, teatra u kojem se publika s lakoćom prepoznaje.
Više od tisućupetsto predstava izvedeno je u sklopu Fringea na edinburškim ulicama, u klubovima, pravim i improviziranim pozornicama. U Theatre Workshop Vili Matula izvodio je »Münchausena«, Teatar Exit »Mr. Single« Željka Vukmirice, a kazališna skupina »Daska« prikazala je svoju najnoviju predstavu »Harms«. Na mjestu susreta najrazličitijih kazališnih traganja, poetika i stilova što ocrtava stanje europskog teatra ove godine bio je tako prisutan i hrvatski teatar.


			
		
