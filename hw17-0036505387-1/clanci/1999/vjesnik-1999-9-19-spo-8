
			»Idemo u Sydney, tko će čekati Atenu!«
			
				Ne mogu prognozirati finale, ali želim igrati u finalu. Dok utakmica ne završi ne priznajem nikome da je bolji, pa makar s druge strane mreže stajale i Kubanke, rekla je uoči početka EP  hrvatska odbojkaška reprezentativka Barbara Jelić

Nataša Leto i Barbara Jelić bit će uz Slavicu Kuzmanić glavni aduti hrvatske odbojkaške reprezentacije na Europskom prvenstvu koje u ponedjeljak počinje i Rimu i Perugiji. Osim u reprezentaciji, Leto i Jelić od ove će jeseni dijeliti parket i u talijanskom prvoligašu Inn Volleyu iz Napulja.

U ponedjeljak vas očekuje drugo veliko natjecanje u tek nešto više od mjesec dana. Jeste li umorne?

Barbara: Prije desetak dana, dok smo još trenirale »udarnički«, osjećao se blagi umor, ali zadnji tjedan tempo treninga je splasnuo. Takav je intenzitet treninga uobičajen uoči ovako velikih natjecanja i napornih turnira.
Nataša: Ne mogu reći da sam umorna. Više mi nedostaju tretmani fizioterapeuta ili masera.

Sidorenko, Kirilova i Čebukina završile su reprezentativnu karijeru. Možete li ponijeti teret odgovornosti koji će sada pasti na vaša leda?

Barbara: Nataša, Slavica i ja ostale smo jedine »stare« u reprezentaciji. Jasno je da ćemo teško nadomjestiti »Ruskinje«, ali mislim da svejedno imamo sastav koji nitko ne može nazvati autsajderom.
Nataša: Lijepo je da su njihovim odlaskom priliku dobile mlade djevojke, ali nije nam drago da ih više nema jer je jasno koliko su nam one značile svih ovih godina. Međutim, vjerujem da smo i bez njih dosta jaka reprezentacija, no još uvijek nam nedostaje iskustvo.

Koliko su hrvatskoj reprezentaciji i vama osobno značile Kirilova, Sidorenko i Čebukina?

Barbara: Dovoljno je reći da smo u presudnim godinama za razvoj mladih odbojkašica imale rijetku priliku učiti od najboljih igračica na svijetu. Dolazak, primjerice, Irine Kirilove u zagrebačku Mladost može se usporediti jedino dolaskom Michaela Jordana u Cibonu. Njih tri puno su napravile za hrvatsku odbojku i možemo samo žaliti što je njihovo vrijeme prošlo.
Nataša: Njihov je doprinos hrvatskoj reprezentaciji i mojoj karijeri nemjerljiv. Od Kirilove i ostalih djevojaka iz Rusije moglo se strašno puno naučiti i to treba znati cijeniti. Nije uvijek, doduše, bilo ugodno učiti od »Ruskinja«, ali svakako se isplatilo.
Uostalom, to se vidi i na rezultatima reprezentacije.

Mislite li da se oko vas dvije i Slavice Kuzmanić uskoro može stvoriti nova trofejna generacija hrvatskih odbojkašica?

Barbara: Teško je prognozirati što se može očekivati od ove selekcije. U svakom slučaju već na sljedećem Europskom prvenstvu za dvije godine morale bismo iskazati svoj pravi potencijal. Motiva i talenta nam ne nedostaje, ali samo rad donosi rezultate.
Nataša: Djevojke koje su ove sezone ušle u reprezentaciju nisu imale priliku učiti od Kirilove kao što smo to mi mogle, ali valjda će i od nas nešto moći naučiti. Hoćemo li ponovno imati uspješnu reprezentaciju ovisi o tim novim odbojkašicama, o njihovoj disciplini i volji. Barbara, Slavica i ja prolile smo puno krvi i znoja da bismo postigle to što jesmo

Jesu li Svjetske vojne igre u Zagrebu bile dobra priprema za Europsko prvenstvo?

Barbara: Natjecanje u Rimu od prvog je dana bilo prvi cilj naših priprema, a Vojne igre shvatile smo tek kao jednu fazu u pripremama i to ne najvažniju. Pa ipak, drago mi je da se mogu pohvaliti sa zlatnom medaljom s tog turnira.
Nataša: Turniri poput onog na Vojnim igrama uvijek dobro dodu, bez obzira što nije održan baš u idealno vrijeme. Zlatna medalja nema neku vrijednost kad se uzme u obzir kvaliteta suparnica, ali nam je dobro došla kao poticaj i dokaz da možemo dobro igrati i pobjeđivati i bez »Ruskinja«.

Koliko su vam na pripremama nedostajali liječnik i fizioterapeut?

Barbara: Nažalost, tijekom priprema u Poreču bile smo lišene njihovih usluga. Bilo bi puno lakše da je s nama bio makar fizioterapeut, jer i kad smo sve zdrave uvijek ima sitnih problema sa zdravljem s kojima se netko treba baviti. Nema vrhunskog sportaša kojeg bar nešto ne boli, a ponekad se te sitnice mogu prometnuti u ozbiljan problem.
Nataša: Čak i da nema nikakvih ozljeda ili bolesti liječnik i fizioterapeut moraju stalno biti s reprezentacijom. Nakon utakmica odbojkašicama dobro dode masaža, a u Poreču danima nije bilo nikoga. Snalazile smo se same kako smo znale.

Nije li kontraproduktivno pripremati se za Europsko prvenstvo zajedno s izravnim suparnicama Ruskinjama?

Barbara: Ovoj reprezentaciji Rusije nitko nije izravan konkurent, jer je toliko jaka da bi bilo pravo čudo da ne osvoji zlato. Mislim da je bolje trenirati s njima i ni sa kim drugim, jer tako imamo izglede iznenaditi neke od suparnica u Rimu i Perugiji.
Nataša: Volim se pripremati s ruskom reprezentacijom. Pripremne utakmice protiv Ruskinja uvijek su dobar pokazatelj koliko možemo i koliko vrijedimo. Rusija je trenutno najbolja svjetska reprezentacija. Pa zašto ne trenirati s njima?

Slažete li se da su Olimpijske igre u Sydneyu posljednja prilika vaše generacije da nastupi na olimpijskoj priredbi?

Barbara: Sljedeće olimpijske igre održat će se za pet godina. Dakle, još uvijek ćemo biti relativno mlade, ali teško je prognozirati što se sve do tada može dogoditi. Mislim da stoga treba iskoristiti svaku priliku da otputujemo u Sydney.
Nataša: Svima nam je cilj nastupiti na Olimpijskim igrama, a jasno je da bismo to radije ostvarile već u Sydneyu, nego čekale Atenu. Tko zna što će biti do tada? I uoči Igara u Atlanti imale smo sjajnu postavu, pa smo na kraju otpale zbog razlike setova?

Osim Ruskinja tko su favoritkinje Europskog prvenstva?

Barbara: U prvom planu još su Talijanke. Mislim da ih nitko neće moći spriječiti da se probiju u finale. Ruskinje će se protiv njih namučiti u finalu, ali ipak će osvojiti europsku titulu.
Nataša: Italija ima odličnu reprezentaciju, koja je ostala nepromijenjena u odnosu na prošlogodišnje Svjetsko prvenstvo u Japanu. U finalu će igrati Italija i Rusija.

Kakav plasman hrvatske reprezentacije očekujete?

Barbara: Uvijek sam gajila optimizam. Ne priznajem neuspjeh do posljednjeg poena. Ne mogu prognozirati finale, ali želim igrati u finalu. Dok utakmica ne završi ne priznajem nikome da je bolji, pa makar s druge strane mreže stajale i Kubanke.
Nataša: Već sada bih bez razmišljanja prihvatila broncu, ali mislim da se možemo ravnopravno nositi sa svim reprezentacijama. Mlade smo, pune snage i optimizma, željne utakmica i novog dokazivanja...


			
		
