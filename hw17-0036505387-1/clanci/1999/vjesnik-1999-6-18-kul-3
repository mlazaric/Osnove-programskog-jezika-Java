
			Fabijanić - veleposlanik hrvatske kulture
			
				Kulturni centar Recoleta u Buenos Airesu / Uz izložbu fotografija Damira Fabijanića »Dubrovnik i njegova obnova« / Već je dogovoreno izlaganje u Rosariu, Montevideu, Čileu i Brazilu

U povodu Dana hrvatske državnosti u Buenos Airesu je otvorena izložba fotografija »Dubrovnik i njegova obnova« Damira Fabijanića, kao središnji događaj kojim je Veleposlanstvo Republike Hrvatske u Argentini proslavilo najveći nacionalni državni praznik. Na poticaj Zavoda za obnovu Dubrovnika, angažmanom Dubravke Zvrko te Ministarstva vanjskih poslova Rpublike Hrvatske, organizaciju izložbe prihvatilo je hrvatsko Veleposlanstvo u Buenos Airesu. Uz pozdravne govore predstavnika Kulturnog centra Recoleta, izložbu je u tome prostoru otvorila gospođa Neda Rosandić-Šarić, veleposlanica Republike Hrvatske u Argentini, u nazočnosti mnogobrojne publike, među kojom su bili veleposlanici desetak zemalja, iseljeni Hrvati te stalni posjetitelji izložaba umjetničke fotografije koje se redovito održavaju u programu ovog popularnog, multikulturalnog gradskog centra. Stari franjevački samostan redovnika iz Recolete (podignut godine 1732. i izvorno smješten uz baziliku Gospe del Pilar) po kojem je četvrt grada dobila ime, pretvoren je u kulturni centar ovoga dijela grada, namijenjen izlaganju suvremene argentinske likovne umjetnosti, kao i plesne, kazališne i glazbene produkcije.
Izložba je planirana odmah nakon što je počela srpska agresija na Dubrovnik, polazeći od fotografija koje je Fabijanić snimao kao stalni suradnik Zavoda za obnovu Dubrovnika tijekom 1989. S početkom agresije na Hrvatsku Fabijanić je prvim konvojem u prosincu 1991. otišao u Dubrovnik i tada nastaje izuzetna serija fotografija, kojom je dokumentirao stradanje grada što je zbog svoje jedinstvene graditeljske baštine uvršten na Unescovu listu svjetskih spomenika kulture. Osmislivši izložbu kroz antitetske parove, fotografija odašilje poruku potresnog svjedočanstva kojom aktivno sudjeluje u prenošenju istine o posljedicama rata. To je ujedno prva hrvatska izložba o stradanju predstavljena izvan Republike Hrvatske od trenutka međunarodnog priznanja njene nezavisnosti. Sada se predstavlja u Argentini, nakon Fabijanićevih izložaba iste poruke koje je od 1992. godine vidjela publika u 20 europskih gradova. To su: Zagreb, Sarajevo, Dubrovnik, Madrid, Würtzburg, Arles, Beč, Neu-Ulm, Pariz, Rennes, Nantes, Bukurešt, Kisinjev, Mainz, Lisabon, Atena, Ljubljana, Budimpešta, Krakow i Talin.
Koncepcija izložbe stavlja naglasak na ljepotu graditeljske baštine grada u mediteranskom ugođaju i njegovu destrukciju, genus loci kojeg određuje čovjek, iako nikad prisutan na fotografiji, u suglasju s elementima izvora života prirode, morem, suncem, zemljom, kamenom i bojom, kao sastavnim dijelovima urbanog pejsaža i pejsaža okolice. Osnovni korpus izložbe, trilogija - prvi puta izlagana u Ulmu 1993. godine., proširen je fotografijama istih kadrova nakon obnove. To je rezultiralo strukturom izložbe od četiri dijela: Prirodne ljepote okolice grada Dubrovnika (snimano 1990.), Crno-bijele slike arhitekture grada Dubrovnika, Parovi fotografija motiva snimljenih prije i poslije rata te Obnova Dubrovnika - prvi put predstavljena u 2. izdanju autorove knjige »Dubrovnik...« 1997. godine.
Serijom fotografija vraćanja života nakon kalvarije »najljepšeg bisera« između stoljetnih gradova hrvatske obale, Fabijanić je svoj projekt doveo do kraja. Time naravno ne prestaje i njegova misija, jer su već dogovorena izlaganja u Rosariu, Montevideu, Čileu i Brazilu, nakon što je izložba misionarski stigla do Južne Amerike. Visoka umjetnička razina, izražajnost i snaga već prepoznatljivog slikopisa senzibilne perfekcije, kvalitativno određuje ovu izložbu koja unatoč vremenu otvara mnogostrukost sagledavanja raznih aspekata, poput hrvatske baštine, svjetske baštine, ratnih stradanja Hrvatske, kulture života izrasle na tradiciji svijesti samopoštovanja ljudi i podneblja. To je ujedno  najbolja preporuka za autora, ali i za promociju Hrvatske: način kako to vrhunski profesionalno i ustrajno, idealistički radi Damir Fabijanić, »veleposlanik hrvatske kulture«.


			
		
