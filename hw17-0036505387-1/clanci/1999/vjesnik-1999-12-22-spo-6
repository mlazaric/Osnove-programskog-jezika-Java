
			Smolić tražio Vrdoljakovu ostavku, prijedlog jednoglasno odbijen
			
				Predsjednik Hrvatskoga biciklističkog saveza i član HOO-a Nikola Smolić zatražio od Vrdoljaka da se povuče s mjesta prvog čovjeka HOO-a / Od 65 nazočnih članova Skupštine, Smolićev prijedlog nije dobio nijedan glas

Minutom šutnje u počast prvom počasnom članu Hrvatskog olimpijskog odbora (HOO) i velikom prijatelju športa, dr. Franji Tuđmanu, počela je 20. sjednica  HOO-a. Na sastanku se govorilo o promjenama u međunarodnom olimpijskom pokretu, o financijskom planu HOO-a za 2000. i kandidatima za Olimpijske igre u Sydneyu.
Predsjednik HOO-a i član Međunarodnog olimpijskog odbora (MOO) Antun Vrdoljak u uvodu je rekao da su ove godine održane dvije važne sjednice MOO-a, 109. u Seoulu i 110. u Lausanni, na kojima je doneseno nekoliko odluka bitnih za budućnost MOO-a kojima će se morati prilagoditi nacionalni odbori.
HOO u sljedećoj olimpijskoj godini iz državnog proračuna planira dobiti 36 milijuna kuna, od Hrvatske lutrije 18,5 i od vlastitih marketinških djelatnosti 1,5 milijuna kuna. Novac je namijenjen nastupima hrvatskih športaša na 529 natjecanja, od kojih su OI prioritet. Naši će športaši nastupiti i na Paroolimpijskim igrama, Igrama mladeži Alpe-Jadran, na 59 svjetskih prvenstava, 97 svjetskih kupova, 143 europska prvenstva, 54 europska kupa i 173 službena susreta.
Vrdoljak je zahvalio svim članovima HOO-a za potporu našim športašima koji su ove godine na raznim svjetskim i europskim prvenstvima osvojili čak 298 odličja.

Time možemo biti više nego ponosni, jer je to gotovo 50 posto više odličja nego prošle godine, zaključio je Vrdoljak i istaknuo da su u prošlih šest godina hrvatski športaši nastupili na čak pet OI, osvojivši na velikim natjecanjima 1148 medalja.

Član HOO-a Ante Ledić zatražio je od najvišeg športskog tijela u  Hrvatskoj da pokrene inicijativu za očuvanje atletske staze na maksimirskom stadionu –  »postoje svi uvjeti da se sačuva atletska staza, a ničim ne naruši arhitektonsko rješenje stadiona«. Prijedlog je prihvaćen jednoglasno.
Svečano raspoloženje na sjednici poremetio je predsjednik Hrvatskoga biciklističkog saveza i član HOO-a Nikola Smolić koji je mimo dnevnog reda zatražio da se raščiste nesporazumi između HOO-a i HBS-a. Često prekidan upadicama nezadovoljnih  članova HOO-a da zloupotrebljava govornicu, Smolić je iznio brojne neutemeljene  tvrdnje i zatražio da HOO podmiri troškove nagrada biciklistima za Utrku kroz Hrvatsku. Nakon  pritužaba na rad vodstva HOO-a, Smolić nije pričekao odgovor, već je napustio dvoranu pozivajući Vrdoljaka da se povuče s mjesta predsjednika HOO-a. Unatoč zahtjevima da se o Smolićevu prijedlogu ne raspravlja, Vrdoljak je inzistirao da se ipak glasuje. Od 65 nazočnih članova Skupštine, Smolićev prijedlog nije dobio nijedan glas. Kako je utvrđeno da HBS duguje više od milijun kuna, od toga državi za neplaćeni porez 549.000, te da je osnovano poduzeće preko kojeg su se obavljale financijske transakcije, zatraženo je da se Smolić isključi iz članstva HOO-a.
O tom prijedlogu nije se glasovalo, već je osnovano povjerenstvo u kojem su Zdravko Hebel, Đurđa Fočić, Josip Čop, Ante Jukić i Vladimir Findak, a koje će ispitati sve okolnosti koje su uzrokovale takvo stanje u Savezu u kojem je, kako je rečeno, »jedan čovjek potpuno preuzeo  vlast i samovoljno upravlja Savezom«. To povjerenstvo trebalo bi do iduće sjednice Odbora predložiti prikladno rješenje za »slučaj« o kojem se već mjesecima govori.


			
		
