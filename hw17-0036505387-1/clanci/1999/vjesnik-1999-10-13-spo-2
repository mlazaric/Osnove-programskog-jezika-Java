
			Sad su na redu mladi nogometaši
			
				U srijedu, u njemačkom Aachenu, izvlači se osam parova koji će igrati za plasman na EP mladih nogometaša iduće godine, koje je ujedno kvalifikacijsko za Olimpijske igre u Sydneyu 2000. / U Aachenu je devet nositelja - Hrvatska, Belgija, Grčka, Italija, Engleska, Francuska, Slovačka i Turska te sedam drugoplasiranih iz kvalifikacija: Češka,  Nizozemska, Rusija, Jugoslavija, Portugal,  Poljska i Norveška  / Dvoje će nositelja ipak igrati  međusobno (13. i 17. studenoga)

Aachen, grad na zapadu Njemačke, bio je rezervna varijanta u slučaju da »vatreni« kroz dokvalifikacije moraju tražiti put na Europsko prvenstvo 2000. godine u Belgiji i Nizozemskoj. Na žalost, »vatrenih« neće biti u bubnju, ali će Hrvatska ipak biti u Aachenu. Istom se prigodom, naime, izvlači i osam parova mladih reprezentacija (do 21 godine) od kojih će uspješniji u dvije utakmice (13. i 17 studenoga) izboriti nastup na Europskom prvenstvu, ujedno »čistilištu« za sudjelovanje na Olimpijskim igrama 2000. u Sydneyu.
Bitno je, dakle, pričekati i vidjeti  kakve će ruke biti Zorislav Srebrić, glavni tajnik HNS-a, pri izvlačenju suparnika, koji će umnogome odrediti buduće koordinate hrvatskoga nogometa.
Ispadanjem »vatrenih« iz belgijsko-nizozemskog vlaka, jedan od primarnih zadataka HNS-a je okretanje hrvatskoj nogometnoj mladosti. Ne zato što su »stari« dali svoje, to nikako. Imaju i Šuker i Bobnan, Bokšić, Štimac, Stanić, Jarni, Soldo, Ladić, Bilić, Vlaović, Igor Cvitanović, Marić... još mnogo toga za reći na travnjaku. Uskoro, naime, započinje serija jakih prijateljskih utakmica dogovorenih za iduću godinu dana, kako bi se ostalo na sceni, a i popunila blagajna Saveza.
Naime, nagodinu već kreće ciklus utakmica za nastup na Svjetskom prvenstvu u Koreji i  Japanu 2002. a do tih utakmica postojeći mladi igrači teško mogu izrasti u veličine koje bi mogle potisnuti autoritet »vatrenih«. No, u nogometnom sazrijevanju najbitnije su jake utakmice i upravo je zato proboj na EP te mogućnost plasmana na OI u Sydneyu (kamo putuje prvih pet s EP) trenutačno najvažniji cilj HNS-a. Kao i Hrvatskog olimpijskog odbora, koji je spreman i sufinancirati program priprema mladih.
Hrvatske su momčadi, naime, glavna uzdanica našega sporta kad je riječ o osvajanju medalja, a zasad su samo vaterpolisti izborili nastup u Australiji. Mogućnost da to ostvare imaju još rukometaši i odbojkašice. Uz, dakako, mlade nogometaše kojima bi to bila idealna prigoda da se prometnu u nove »vatrene«. Ako je to uopće ponovljivo, iako nas naši stručnjaci uvjeravaju u nepresušno vrelo naših nogometnih talenata. Bilo bi lijepo kad bi dio naših nada preraslo u veličine koje su osvojile peto mjesto na EP '96 i brončanu medalju na lanjskom SP (da bi im spletom raznih okolnosti promaknuo novi uspjeh). Uz, dakako, vodstvo izbornika Blaževića, i sam tvrdi da do daljnjega ne vidi dostojnog nasljednika, a ne pomišlja ni na uzmak.
Njegovim daljnjim vođenjem A reprezentacije trebali bismo se s većom sigurnošću nadati izrastanju mladih u željene veličine. I to iz još jednog razloga, a ne samo dosadašnjih rezultata: lani proglašnog najboljim trenerom na svijetu. A kad je netko »naj«, onda bi i ono što vodi trebalo biti »naj«.
Srebrić će u Aachenu, zapravo, samo nadgledati postupak, koji je vrlo jednostavan. S jedne je strane devet pobjednika kvalifikacijskih skupina, ujedno i nositelja: Hrvatska (osvojila 20 bodova),  Belgija (25), Grčka (23), Italija (22), Engleska (21), Francuska (19), Slovačka (17) i Turska (16). U drugom je bubnju sedam drugoplasiranih: Češka (15), Nizozemska (12), Rusija (12), Jugoslavija (11), Portugal (11), Poljska (11) i Norveška (11). Kako je nositelja devet, a mogućih suparnika sedam, jasno je da će međusobno igrati i dvoje nositelja. Teorijski, to može biti i Hrvatska. Kako se očekuje da ždrijeb bude poludirigiran, Hrvatska ne bi trebala opet igrati s Jugoslavijom.
Igraju se, dakle, dvije utakmice - u gostima i kod kuće, 13. i 17. studenoga, a pobjednik će se plasirati na turnir osmorice, EP, najvjerojatnije u Italiji. Prvih pet sa EP stječe pravo nastupa na OI, gdje mogu nastupiti i igrači stariji od 21. godine. Možda stoga nisu bez temelja vijesti da će hrvatsku olimpijsku reprezentaciju, ako se uz pomoć Bišćana, Tudora i Josipa Šimića plasira na  EP i OI, u Australiji voditi Miroslav Blažević. Ne bi to bilo nimalo čudno, jer uspjeh je najbolji preduvjet uspjeha.


			
		
