
			U tradiciji vrhunskih pijanista
			
				Osorske glazbene večeri / Pijanistički recital Martine Filjak / Prva cjelovita izvedba Glasovirskog ciklusa op. 7 Jurja Stahuljaka  / Darko Petrinjak praizveo Sonatu za gitaru Zorana Juranića

U nastavku Osorskih glazbenih večeri u Stolnici je nastupila i glasoviračica Martina Filjak, predstavnica najmlađe generacije pijanista zagrebačke škole. Recital je počeo romantičnim Preludijem i Nocturnom op. 9 Aleksandra Skrjabina za lijevu ruku, pisanog znalački no vrlo zahtjevnog. Slijedio je Glasovirski ciklus op. 7 »Jedan dan iz života« hrvatskog skladatelja Jurja Stahuljaka, posvećen hrvatskom skladatelju Stanislavu Prepreku iz Vojvodine i naknadno upisanoj uspomeni na njegova sina Kazimira, tragično preminulog u II. svjetskom ratu kao hrvatskog domobrana. Tako je ciklusu kasnije dodan još jedan stavak - Epilog »Vrijeme blaži boli... donosi smirenje«, pa smo pribivali  prvoj cjelovitoj izvedbi tog djela. Za kraj prvog dijela rasporeda mlada je umjetnica odabrala bizaran i iskričav Tango/Piano Rag Music, pisan u dva dijela, Igora Stravinskog, a drugi je dio ispunila dugačka, za ljetnu publiku pomalo zamorna, ali lijepa četverostavačna Sonata u A-duru D 959 Franza Schuberta.
Posebno treba istaći da je ove večeri glasovir stari »Bechstein«, gotovo uvijek u razmišljanjima u otpisu, zvučao kao preporođen savršenom jasnoćom tehničke izvedbe i jasnom muzikalnom oblikovanošću svake, pa i najmanje fraze, a sve obogaćeno još i jasnom pedalizacijom. Shvatili smo da se nije ugasila visoka tradicija odgoja vrhunskih glasovirača u Hrvata. Ovaj nastup Martine Filjak je pokazao da pijanistička škola u Zagrebu ima danas već nazočnu najmlađu generaciju vrsnih glasovirača, gdje se kao jedna od njih ističe Martina Filjak.
Gitarski recital priredio je profesor Muzičke akademije u Zagrebu, kontrabasist i istaknut koncertant Darko Petrinjak. Program je počeo devetostavačnom »Španjolskom suitom« Gaspara Sanza, Španjolca rođenog u 17. a djelujućeg do u 18. stoljeće, a nastavio ga je, za solo instrument, vrlo zahtjevnom disciplinom Varijacija, skladbom pod istim naslovom, na Mozartovu temu op. 9 Fernanda Sora, te prije stanke još i s nizom najtežih izvedbenih problema opterećenom skladbom »Fandanguillo« (Hommage ŕ Tárrega) Joaquina Turine. Početak drugog dijela recitala označila je praizvedba Sonate hrvatskog skladatelja i dirigenta Zorana Juranića, djela u kojem je iskazano veliko skladateljsko umijeće.
Glazbeno vrijednostan najviše je treći stavak - Ciaccona, gdje je Juranić iskazao punoću znanja skladateljske discipline i osposobljenosti, uz bogatu paletu ideja u zadanim rješenjima ovog glazbenog oblika. Na kraju recitala izvedeni su Preludij br. 5 Hectora Villa-Lobosa i »Sonatina meridional« Manuela Marija Poncea, obje skladbe izvođački vrlo zahtjevne.
Sada bismo mogli kazati, jer je ovim koncertom ugodno bila iznenađena i inozemna publika Stolnice Marijina Uznesenja, ako želite čuti kako se svira gitara, dođite u Zagreb, a tamo je možete i naučiti dobro svirati. I to nas navodi na misao kako se nakon dvije stotine godina vraćamo sjeni znamenita hrvatskog gitarista Ivana Padovca. Virtuoz na gitari Darko Petrinjak nije osamljena vrijednost tog glazbala u Hrvatskoj.
Tu su i njegovi učenici, predstavljeni u Osoru kao Gitarski duo Zoran Dukić i Maroje Brčić (12. kolovoza), te gitaristička obitelj Vidović, učenici Istvána Römera, člana Zagrebačkog gitarskog trija (22. srpnja), a tu je i Dubrovački gitarski trio (2. kolovoza). Može se na kraju reći da se stara tradicija iz pepela pretvara u vatru.


			
		
