
			Novi europski košarkaški zemljovid
			
				U finalu košarkaškog EP Talijani su svladali Španjolce, kao i u finalu 1983. godine / Još se jednom potvrdilo kako košarka nije sport u kojem je najbolji onaj tko postigne najviše, već onaj tko odradi najviše / Gdje je u svemu tome Hrvatska? Daleko, predaleko od suvremenih europskih trendova...

Talijanska košarkaška reprezentacija osvojila je naslov prvaka Europe pobijedivši u finalu Španjolsku 64-56 (32-24). U dvoboju za treće mjesto Jugoslavija je pobijedila Francusku 74-62 (33-26). Tako je stvoren novi europski košarkaški zemljovid u kojem, nažalost, Hrvatska ostaje negdje na provinciji...
Trijumf Talijana, europskih doprvaka iz Španjolske 1997., malo je tko prognozirao prije prvenstva. Istina, momčad trenera Bogdana Tanjevića je slovila kao kandidat za jednu od medalja, no o vrhu se nije govorilo u konkurencije Jugoslavije i Litve. Ipak, Talijani su dosegli krov Europe ponovivši 1983. godinu i Europsko prvenstvo u Francuskoj, kad su bili najbolji.
Tada je na parketu u Limogesu razuzdano slavio Dino Meneghin, tada igrač a danas direktor talijanske reprezentacije, da bi 16 godina kasnije na parketu pariškog Bercya slavio njegov sin Andrea. Kako bi podudarnost bila još jača, Talijani su u tom finalu 1983. nadvisili Španjolsku, kao i u Parizu.
No, upravo u toj podudarnosti može se zaključiti kakva se košarka igrala prije 16 godina, a kakva danas... Naime, u finalu '83. Italija je pobijedila Španjolsku 105-96, bila je to silno zanimljiva utakmica u kojoj su glavne uloge imali vrsni strijelci. U subotnjem finalu u Parizu, Italija je slavila sa 64-56 u dvoboju u kojem su najbolji igrači oni koji su u obrani napravili najviše posla.
Bogdan Tanjević, talijanski izbornik, očigledno je najbolje pripremio svoju momčad u današnjim košarkaškim uvjetima - kad se na parketima sve praši od čvrste obrane, pokrivanja, blokova, destrukcije - i uspio posložiti svoju    momčad da bude drukčija  nego ostale. Talijani nisu oscilirali u formi, ni u uvodnoj utakmici, kad su izgubili protiv Hrvatske, nisu loše odigrali, vjerojatno ih je uspavalo 20-ak koševa viška u prvom poluvremenu. U svim ostalim utakmicama Tanjevićevi su košarkaši polako podizali formu, da bi u tri posljednja dana svladali tri favorizirane reprezentacije - u četvrtfinalu Rusiju, u polufinalu Jugoslaviju i naposljetku Španjolsku.
Dvoboj Talijana i Španjolaca bilo je nadmetanje obrambene i napadačke košarke. Obrambena je još jednom pobijedila, glatko i uvjerljivo. Dvoboj Talijana i Španjolaca spomenute 1983. također je bio dvoboj obrane i napada, ali su tada Talijani bili više orijentirani napadu i pobijedili. Osamdesetih godina košarka je bila sport koji se igrao po principu »tko da više«, devedesetih se princip izmijenio, redovito pobjeđuju momčadi orijentirane na obranu. Prije 16  godine i u talijanskoj i u španjolskoj reprezentaciji bilo je barem pet igrača koji su postigli dvocifreni broj poena (kod Talijana Villalta 20, Gilardi 16, Sacchetti 15, Vecchiato 12, Riva 10, kod Španjolaca San Epifanio 21, Fernardo Martin 17, Jimenez 15, Sibilio 12, Corbalan 10), u posljednjem finalu u svakoj je momčadi takvih igrača bilo samo po dvoje, troje. U Talijana najefikasniji su bili Myers sa 18, Fučka i Abbio s po 10 poena, u Španjolaca tek Corrales 15 i  Herreros 10. No, najbolji igrači subotnjeg finala nije bio i najefikasniji, kako je to bilo 80-ih godina. Uvjerljivo najbolji pojedinac finala, prema suvremenim shvaćanjima košarke, bio je mladi Andrea Meneghin, istaknuvši se u obrambenim zadacima i kreaciji igre. U 33 minute nastupa, ne biste vjerovali, postigao je samo dva poena, ali košarka odavno nije sport u kojem je najbolji onaj tko postigne najviše, već onaj tko odradi najviše.
Nesumnjivo najveće zasluge za takav pristup talijanske reprezentacije i percepiju suvremenih kretanja u europskoj košarci ima Bogdan Tanjević. Kojem je Francuska sretna zemlja kao i  talijanskoj reprezentaciji. Naime, Tanjević je još 1981. vodeći sarajevsku Bosnu u finalu Kupa prvaka, u francuskom Grenobleu, pobijedio Emerson iz Varesea. Bio je to šokantan uspjeh sarajevske momčadi, Bogdan Tanjević je, od potpunog anonimusa, postao respektabilan trener. Gradeći nastavak karijere i usavršavajući se u tadašnjem veoma jakom jugoslavenskom prvenstvu osigurao si je odlazak u Italiju,  gdje strani stručnjaci rijetko uspijevaju. Tanjević je taj izazov svladao i prije dvije godine postao talijanski izbornik unatoč protivljenju dijela sportske javnosti koja je željela domaćeg stručnjaka za kormilom nacionalne vrste.
U dvije godine Tanjević je napravio mnogo, selekcionirao momčad, postavio ciljeve i, dakako, najviše radio od svih dosadašnjih talijanskih izbornika. Rezultat je došao, eto, na prvom velikom natjecanju. Sviđala se nekome  takva košarka ili ne, na velikim natjecanjima slave sastavi čija se igra temelji na obrani. Čini nam se da je u tom trendu Jugoslavija zaostala i pala s prvog na treće mjesto europske košarke. Iako najbolja po imenima, jugoslavenska momčad je upala u zamku brzog napada i često nedefinirane obrane. I to baš protiv Talijana.
Španjolci su također u mnogim trenucima zanemarivali obranu, no znali su se provući efikasnošću Herrerosa  kojeg je talijanska obrana znala limitirati. I njega i cijelu momčad. Primjerice, u prvih desetak minuta  finala - što se kasnije pokazalo ključnim - Španjolci su postigli samo šest poena. Talijanski su košarkaši »naganjali« španjolske napadače po cijelom terenu, dakako u tom ritmu Talijani nisu mogli izdržati cijelu utakmicu, no i to je bilo dovoljno.
Gdje je u svemu tome Hrvatska? Daleko, predaleko. Iako je naš izbornik Božić našu momčad predstavljao kao obrambeno orijentiranu, pokazalo se drukčije. Hrvati su u presudnim utakmicama primali po stotinjak koševa, podsjećajući svoje suparnike na košarku 80-ih... Hrvatska je momčad bila daleko od suvremenih europskih trendova i to ju je koštalo željenog plasmana, jednog od prvih šest mjesta koji bi nas odveli na Olimpijske igre 2000.


			
		
