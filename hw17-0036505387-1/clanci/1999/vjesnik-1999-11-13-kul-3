
			Pula u ritmu klasične glazbe
			
				36. međunarodna glazbena tribina u Puli / Predstavljeno više izdanja iz produkcije Muzičko informativnog centra Koncertne direkcije Zagreb

Drugi dan 36. međunarodne glazbene tribine u Puli u četvrtak je donio je obilje raznih događanja. Počeo je dvodnevni, 73. plenum glazbenih i plesnih pedagoga Hrvatske te je predstavljeno nekoliko izdanja iz produkcije Muzičko informativnog centra Koncertne direkcije Zagreb. Novu knjigu Nikše Glige »Zvuk, znak, glazba«, što sadrži sedam studija o glazbenoj semiografiji, predstavili su, uz autora, urednik Raul Knežević i jedan od recenzenata Vladimir Biti.
Nova notna izdanja skladbi Pavla Dešpalja (Varijacije za orkestar), Borisa Papandopula (Varijacije na Rossinijevu temu za piccolo i trombon i Sonata za violinu i glasovir), Frane Paraća (Dona nobis pacem za mješoviti zbor a cappela) i Damjana Nembrija (Brevis facilis psalmorum) predstavili su urednik Ivan Živanović i muzikolog Ennio Stipčević. Potom je muzikolog Eva Sedak predstavila reprezentativan CD Petra Bergama koji sadrži tri njegova značajna opusa: Concerto abbreviato za klaniret solo, Quartetto d'archi i, najvažnije, fenomenalnu zbirku madrigala za djevojački zbor i obligatne instrumente - »Spiriti eccellenti«, na stihove Marine Čapalije. Predstavljen je i projekt CRO Patria Hrvatske glazbene mladeži iz Splita, što je dobio ovogodišnju nagradu »Vatroslav Lisinski« za praizvedbe duhovnih djela hrvatskih skladatelja i promicanje glazbene kulture među mladima.
Koncertni program u prekrasnoj dvorani Doma hrvatskih branitelja počeo je poslije podne nastupom triju vrsnih harmonikaških orkestara  iz Pule, grada domaćina, koji ima što pokazati svojim gostima upravo na tom terenu. Bili su to orkestri Glazbene škole »Ivan Matetić Ronjgov«, Filozofskoga fakulteta i istarskog OKUD-a »Stanko Mihovilić«. Večernji koncert komorne glazbe donio je praizvedbu Kvarteta Srećka Bradića koji je izveo Kvartet Rucner. Članovi tog Kvarteta Jože Haluza i Josip Novosel izveli su i Sigmu br. 3 Bashkima Shehua, no najzanimljiviji je ipak bio Kvintet za klarinet i gudače Antuna Tomislava Šabana u kojem je sudjelovao klarinetist Miroslav Vukovojac Dugan.
U nastavku je muzicirao sjajan Zagrebački gitarski trio u suradnji s također vrsnim umjetnicima, gitaristom Marojem Brčićem i udaraljkašem Igorom Lešnikom. Izvedena su kvalitetna djela Olje Jelaska (Pinina haljina), Berislava Šipuša (Uspavanka za Sanroa, pticu ljubavi)  i Talijanke Patrizie Frammolini (Sweet is the Quitar), zatim Marka Ruždjaka (Frottola za trio gitara i udaraljke) te Sanje Drakulić (High Spirits).


			
		
