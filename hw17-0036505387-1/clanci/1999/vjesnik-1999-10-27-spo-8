
			Bukić: Ne bi bilo zgodno sezonu započeti s dugovima
			
				Igrači su bili svjesni posljedica štrajka. No,  mi smo profesionalci, živimo od vaterpola. Vaterpolo nam je izvor egzistencije i imamo se pravo boriti za egzistenciju, kaže kapetan vaterpolista Mladosti Perica Bukić / »Tenzije treba smiriti, uprava se trudi pribaviti novac i podmiriti dugove. Mi bismo željeli da se pronađe model financiranja kako bi Mladost dugo ostala u europskom vrhu«

Sudeći prema riječima Perice Bukića, kapetana   Vaterpolskog kluba Mladost, na Savi se više neće štrajkati.

Klub će pronaći način trajnog financiranja. Problem je prebačen na razinu Skupštine grada Zagreba i nadam se da će do početka sezone biti  namirena naša dugovanja, veli Bukić.

Prije četiri tjedna, vaterpolisti Mladosti dva su dana obustavili rad, dakle trening, ne bi li prisilili klupsku upravu da ubrza isplatu zaostalih plaća. Prvi dio cilja za vaterpoliste Mladosti bio je tada ispunjen - javnost je saznala u kakvoj se situaciji nalazi klub. No, drugi dio, novčani, je još uvijek na čekanju. A sezona je pred vratima, liga počinje u subotu.... Bukić ipak loptu spušta na  zemlju.

Mislim da treba smiriti tenzije, znamo problem, uprava se trudi da ga riješi. Igrači pokazuju razumijevanje i strpljenje: nije nama stalo samo do toga da nam odmah sve ispate, već bismo željeli da se pronađe model financiranja koji bi Mladost još dugo mogao ostaviti u vrhu europskog vaterpola.

Kako komentirate izjavu predsjednika Hrvatskog olimpijskog odbora Antuna Vrdoljaka koji »ne može shvatiti da sportaš može štrajkati i tako nauditi ponajprije samom sebi«. Aludirao je na vaterpoliste Mladosti.
Gledamo li šire, za svaki se posao može postaviti pitanje opravdanosti štrajka. Nikome osobno ne koristi biti nekoliko dana  izvan posla. Štrajk je gubitak za sve, i za poslodavca i za posloprimca. No, ima slučajeva kad se prelazi granica i kad je očito da je trenutačna  situacija neodrživa. Tako smo se i mi igrači odlučili na rez, svjesni i pozitivnih i negativnih efekata. Bili smo svjesni posljedica, no ne znam jesmo li imali izbora. Danas nije kao prije petnaestak godina, kad bi se vaterpolo dolazilo trenirati nakon rada u poduzeću. Svi smo mi profesionalci i živimo od vaterpola. Nama je vaterpolo izvor egzistencije. I naše je pravo boriti se za svoju egzistenciju.
Što je uprava dosad učinila da riješi financijsku situaciju?
Koliko čujem, dio novca je već osiguran, a drugi, veći dio trebao bi se dobiti kreditom. Mene najviše veseli što se klupko počelo odmatati i ne želim sumnjati u pozitivan ishod. U dobivanju kredita trebala bi pomoći i Gradska skupština, što bi pak trebao biti pokazateljbrige Zagreba o vaterpolu.
Kad ste počeli štrajk, imali ste poseban sastanak s upravom kluba na kojem je odlučeno da je rok za pokrivanje dugova mjesec dana. Tih mjesec dana uskoro prolazi...
Svejedno je, koji dan više ili manje. Naravno da taj rok nije fiksni, niti može biti. Mi nećemo stvarati probleme zbog toga. U srijedu idemo u talijansku Savonu, u subotu počinje sezona, igrat će se kup. Do tada bi se doista trebala razriješiti situacija, ne bi bilo zgodno da u sezonu uđemo sa sadašnjim stanjem.
U ponedjeljak ste vi i Dubravko Šimenc nastupali za reprezentaciju Svijeta na proslavi 100 godina mađarskog  kluba Ferencvaros.
Utakmica je bila dio velike proslave i programa obilježavanja  Ferencvarosove obljetnice, Mađari su to lijepo organizirali. Uz mene i Šimenca koji smo igrali, na slavlju su još bili sudac Željko Klarić i tajnik Saveza Jakov Matošić.


			
		
