
			Događaj koji nikoga ne izbacuje iz takta
			

U  službenom dijelu programa 2. jazz festivala u Splitu, 8. srpnja, nastupili  su  Joe Zawinul & The Syndicate te   gitarist Jean  Paul Bourelly.  Nastupom na Prokurativama u vrelih 19 sati, kada je sunce jače od bilo kakvog instrumenta, Te je večeri Bourelly potvrdio i kritičarske usporedbe s Jimijem Hendrixom, a uspio je donekle pobijediti  dnevno svjetlo i vrućinu te  zainteresirati gledatelje koji su ukočeni sjedili na svojim mjestima, zbog čega je znakovita i  parola organizatora koncerta  - »Mi vas nećemo izbaciti iz takta«.
Iste večeri na Prokurativama je nastupio i Joe Zawinul, jedan od najboljih klavijaturista koji je svojim šarmom, sposobnostima i kreativnošću  digao publiku na noge i često mamio uzdahe popraćene pljeskom i jazzerskim »jeah« povicima. U skladnom nastupu Zawinulovi »sindikalci« ostavili su pečat splitskomu jazz festivalu.
U komornom okruženju  splitskoga HNK, u četvrtak navečer, gostovao je jedan od najvećih akustičnih basista  Charlie Haden u pratnji Quartet Westa.  Na sceni HNK bio je okružen zidom od pleksiglasa, tako da se ne ometa vizualna komunikacija između njega i kvarteta, a da je ipak zaštićen od zvučnih udara koje izaziva sviranje na  bubnjevima.
Drugu večer na Prokurativama  otvorili su Marc Ribot i Los Cubanos Postizos.  Njegova neobičnost ima veze s američkim podrijetlom, koje je u glazbenom smislu napustio. On se, naime, predao kubanskim taktovima. Ribot, na taj način, daje novu, uzbudljivu viziju glazbe koja na otvorenim pozornicama zvuči besprijekorno, kao i njegova neobuzdana gitara.
Randy Weston za mnoge je posjetitelje splitskoga jazz festivala bio vodeća i najsvjetlija zvijezda. Taj klavijaturist potpuno se okrenuo afričkim korijenima stapajući u svoju interpretaciju cjelokupnu povijest jazza.
Kazališnu noć  osvijetlila je najveća diva jazza Abbey Lincoln.  Dama je otpjevala nježne taktove, a sofisticiranim vokalnim sposobnostima svoje je ljubitelje gađala u centar srčanog mišića.
»Una noche de fiesta y baile«  zadnjega dana  splitskoga jazz festivala odradili su Oscar D Leon i Big band. Oscar,    »kralj scene«, čovjek je koji izaziva neprestane biseve. U »Noći Fieste« odjekivali su bongosi, konge, timbali, trube, saksofoni, pozivali na ples i utvrdili profil zadnjih večeri splitskog jazz festivala: veselo i nezaboravno.
Završni koncert pod nazivom »Tango candombe« održan je u HNK, gdje su se predstavili Dino Saluzzi i njegova Family. Čuvajući izvorne argentinske zvukove Dino se bavio tangom, folkom, candinom i condombom, ritmom nastalim u Africi.
Pokrovitelj 2. jazz festivala bio je Grad Split, organizatori su producenti Ivana Šunjić i Brane Rončel te glazbeni kritičar Dražen Vrdoljak, a medijski pokrovitelj Vjesnik. Veselimo se 3. jazz festivalu.


			
		
