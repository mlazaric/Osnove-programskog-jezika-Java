
			Slike daljine i beskraja
			
				Galerija Klovićevi dvori  / Uz novije slike i pastele Biserke Gall nastale u duhu geometrijske apstrakcije

U lapidariju Klovićevih dvora na Jezuitskom trgu ovih dana može se razgledati izložba Biserke Gall, slikarice našega podrijetla koja od 1965. djeluje u Parizu. Izloženo je više od 30 novijih radova u tehnici  akrilika i pastela, a izložba će biti otvorena do 14. prosinca. Ostvarenje tog projekta poduprli su Ministarstvo kulture RH, Ured za kulturu grada Zagreba i Francuski institut u Zagrebu.
Slikarstvo Biserke Gall može se odrediti kao geometrijska apstrakcija. Već 20 godina svi njezini oblici su izvedenice geometrijskih likova i tijela, a najčešće to su kocke, krugovi, kugle, rombovi i prstenovi, pravokutni okviri i krnji stošci. Svi ti geometrijski oblici u interpretaciji Biserke Gall uvećani su u presječenim krupnim kadrovima, a autorica za njih kaže da podsjećaju na neiscrpnu privlačnost »nebeskih vrata«. - Moje su slike slike daljine, beskaraja, rastanka, odlaska i dolaska. Kocke koje plove smo mi, ljudi koji se vole i susreću, a boje su uvijek svijetle i optimistične, jer čovjek se uvijek mora nadati i hrabro ići dalje«, tako govori umjetnica o svojim slikama i pastelima.
Biserka Gall rođena je godine 1942. u Zagrebu gdje je studirala na Akademiji likovnih umjetnosti (1960. - 1965.). Od 1965. kao slikarica i grafičarka živi i radi u Parizu. Bavi se i tapiserijom, a izradila je i grafičke priloge za važna bibliofilska izdanja. Vrlo je uspješna i kao dizajnerica nakita i modnih detalja za poznate modne kuće. Njezina djela nalaze se u mnogobrojnim javnim i privatnim zbirkama u Francuskoj i svijetu. Dobitnica je nagrade »Emile de Conninck« na Međunarodnom trijenalu u Givetu i Charlville-Meziereu godine 1978. Izlagala je na mnogim samostalnim i skupnim izložbama u svijetu, od Europe do Amerike, te u Hrvatskoj.


			
		
