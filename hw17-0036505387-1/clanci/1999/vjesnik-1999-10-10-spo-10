
			Za olimpijsku medalju nužan znanstveni pristup
			
				Motivacija i ozračje u momčadi, duh pobjednika koji se prenio iz klubova,  najjača je  osobina hrvatske vaterpolske reprezentacije, uz iznimno kvalitetnu liniju vratar - bek - centar / Izravan plasman na  Olimpijske igre otvara nam više mogućnosti za pripreme, no više bi ljudi raznih profila trebalo priključiti reprezentaciji, fiziologa, biomehaničara, nutricionista, kako bi pripreme bile potpunije,   kaže izbornik vaterpolske reprezentacije Neven Kovačević

Neven Kovačević je s najboljim hrvatskim vaterpolistima na Europskom prvenstvu u Firenci osvojio srebrnu medalju, u finalu su Mađari bili spretniji i sretniji, ali se Hrvatska ovim uspjehom plasirala na Olimpijske igre. Time je vaterpolo prvi hrvatski momčadski sport koji je osigurao  nastup na Olimpijskim igrama  u Australiji, u Sydneyu. Kovačević je na  svom prvom velikom seniorskom reprezentativnom natjecanju imao krupan zadatak  doći do  borbe  za medalje. To je i ostvario, te je tako u seniorskoj konkurenciji nastavio ono što je uspješno započeo u juniorskoj.

Ovo je godina hrvatskog vaterpola,  i klupskog i reprezentativnog. Posebno me vesele uspjesi mlađih selekcija. Što se tiče  svih rezultata u stručnom stožeru smo   zadovoljni. Evidentno je da je srebro zlatnog sjaja, budući  da smo se plasirali na Olimpijske igre. Tako smo otvorili mnogo prostora za pripreme i organizaciju puta na OI. No,  na našem dosadašnjem putu nije sve bilo idealno i bit će nekakvih korekcija. Što se igračkog kadra tiče, isprobat ćemo neke mlađe igrače, pružiti im prigodu. Ne bih nikome htio davati nadu, ali će se oni na koje mislim prepoznati. Bit će praćeni, dobit će pozive. Moram ipak naglasiti da se u reprezentaciju teško ulazi, ali i teško izlazi, kazao je Neven Kovačević.

Jesu li vas svi igrači zadovoljili tijekom priprema, a i na samom natjecanju, Europskom prvenstvu u Firenci?
Teško je pojedinačno analizirati, pogotovo jer smo naš uspjeh izgradili velikim zajedništvom,  kolektivizmom. Normalno da je bilo problema, ali objektivnih. Eto, Kobešćak zbog ozljede prsta Europsko prvenstvo nije dočekao u punoj formi, ali iz utakmice u utakmicu je bio sve bolji. Bošković je imao problema s leđima, Šimenc s laktom... No,  sve skupa super sam zadovoljan ozračjem i požrtvovanjem igrača prema obvezama.
Nakon ove sezone imate veći uvid u način igranja u seniorskoj reprezentativnoj konkurenciji. Što je po vama ključno za uspjeh i kako održati visoku kvalitetnu razinu?
Puno razmišljam o tome. Veliki je problem interpretacija pravila vaterpolske igre. Ovisno o tome trebala bi se vršiti selekcija. Međutim, nedosljednost u primjeni pravila otežava posao trenerima. Na jednom natjecanju nema grubih prekršaja, a na drugom se pušta prva tučnjava. Zapravo, bez obzira kako se sudi ključna je uloga centra, »sidruna« i na tim igračima se mora zasnivati igra u napadu.
Kako ste zadovoljni logističkim praćenjem rada reprezentacije?
Logistika je napravila sve što je trebala, ali je izostao znanstveniji pristup, nadogradnja. Što se tiče organizacije smještaja i puta, to je sve štimalo. Ali, morali bi imati više stručnjaka uključenih u rad s najboljim hrvatskim vaterpolskim selekcijama. Trebao bi fiziolog, zatim mogućnost korištenja uređaja na Fakultetu fizičke kulture u Zagrebu, Dakle,  potreban je fiziolog, biomehaničar, nutricionist... kako bi pripreme bile potpunije. Zato je ovaj rezultat iznimno velik. Znam točno što nam treba, ali nemamo financijske snage.
S kojim dijelovima igre ste bili zadovoljni, a s kojima niste?
Protunapad smo dosta vježbali, ali na prvenstvu nije bio kao tijekom pripremnih utakmica. Solidna nam je bila realizacija s igračem više. Primili smo nekoliko pogodaka u važnim utakmicama kada smo imali isti broj igrača u bazenu, a to moramo smanjiti na sljedećim natjecanjima na najminimalniju mjeru. Zadovoljan sam psihološkom stabilnosti momčadi. Obranu smo dobro odigrali i to nam mora biti jako oružje na Olimpijskim igrama, jer od obrane sve polazi. Još možemo nadograditi igru s igračem manje, upotpuniti je s preskokom (aktivnija obrana u kojoj se plivajući napadaju protivnički igrači, ne brani se prostor, op. p.), kaže Kovačević.
Koje su naše prednosti u odnosu na ostale selekcije?
Iako su svi motivirani, mislim da nam je motivacija i ozračje u momčadi, duh pobjednika, koji se prenio iz klubova, naša najjača osobina, uz iznimno kvalitetnu liniju vratar - bek - centar.
Kakav je plan i program priprema -a Olimpijske igre?
To što smo se plasirali izravno na Olimpijske igre otvara nam više mogućnosti za pripreme. Prvenstvo Hrvatske bi trebalo početi 26. studenoga  kako bi se nekoliko kola odigralo u ovoj godini, a prije toga bi se trebao odigrati Kup. Tako bi dobili  mogućnost za organiziranje mini priprema tijekom klupske sezone. Između 27. prosinca i 14. siječnja vjerojatno ćemo otići na pripremu u Australiju, a tijekom ljeta 2000. godine nastupat ćemo na »Top 8« turniru. Tu se natječe osam najboljih reprezentacija  Europe u dvije  skupine  po četiri. I na kraju četiri najbolje plasirane reprezentacije, po dvije iz svake  skupine, igraju završni turnir. Tako imamo sigurno četiri jaka turnira što znači dvanaest jakih utakmica. Mi smo u skupini  sa Slovacima, Španjolcima i Mađarima, a u drugoj  skupini  su Grčka, Italija, Rusija i Jugoslavija.


			
		
