
			Vaterpolom proslavili Split i Hrvatsku
			

Predsjednik Republike Hrvatske dr.  Franjo Tuđman primio je u utorak u Predsjedničkim dvorima upravu,  stručni stožer i igrače Vaterpolskog kluba Splitska banka –  od  nedjelje novih europskih klupskih prvaka.
Čestitajući splitskim vaterpolistima na osvojenom naslovu  najboljega u Europi, a ujedno i na svijetu, predsjednik Tuđman je  kazao kako je klub velike tradicije trijumfom u Napulju proslavio  svoj grad, hrvatski vaterpolo i Hrvatsku u cjelini. Športski  uspjesi oduvijek su imali ogromnog značaja za promidžbu Hrvatske u  svijetu, kazao je Tuđman, dodavši kako ne treba zaboraviti ni  odgojnu ulogu športa kod hrvatske mladeži, budući da ih šport  odvlači od svih civilizacijskih zala.
Uime kluba Splitska banka predsjedniku Tuđmanu se na prijemu  zahvalio kapetan momčadi Mario Oreb, pritom mu uručivši loptu sa  potpisima svih igrača i stručnog stožera.
Uz predsjednika Tuđmana prijemu su bili nazočni predstojnik Ureda  predsjednika dr. Ivica Kostović, zamjenica predstojnika Ureda  predsjednika Vesna Škare Ožbolt, zastupnik u Saboru Drago Krpina,  predsjednik Hrvatskog olimpijskog odbora Antun Vrdoljak, pomoćnik  ministra za šport i prosvjetu Andro Knego, te predsjednik Hrvatskog  vaterpolo saveza Tomislav Družak.


			
		
