
			IGRA KAO  NADAHNUĆE
			
				Hrvatsko vojno učilište »Petar Zrinski«, Časnički dom / Otvorena skupna izložba slika, skulptura i instalacija pod nazivom »Igre«

Izložba pod nazivom »Igre« otvorena je u utorak na večer u Časničkom domu Hrvatskog vojnog učilišta »Petar Zrinski«. Postavljene su slike, skulpture i instalacije od 51 mladog hrvatskog umjetnika o temi športa, ekologije i igara. Izložbu koja je priređena u prigodi Drugih svjetskih vojnih igara u Zagrebu otvorio je izaslanik general pukovnika Josipa Lucića, stožerni brigadir Zdravko Andabak.
Svojom raznolikošću i dinamizmom izložba predstavlja svojevrstan kreativni odgovor naših mladih umjetnika na uvijek prisutne ideale u športu – brže, više, jače, ističe u uvodnoj riječi kataloga Zrinka Pillauer-Marić. Autor predgovora u katalogu Ante Vranković primjećuje da se na izloženim djelima usprkos brojnim formalnim razlikama mogu pronaći niti koje ih povezuju u jednu cjelinu.
Postoje dva primarna i zajednička ishodišta svim autorima koji se predstavljaju na izložbi. Prvo ishodište je nesputana želja za komunikacijom i usaglašavanje osobnih ideja sa zahtjevima zemaljskog i kozmičkog ekvilibriuma, a drugo je povratak praiskonskom supstratu igre bez koje našoj vrsti, ako je vjerovati misliocima poput Huizinge i Polibija, radost postojanja na Zemlji jednostavno ne bi bila moguća.
U glazbenom dijelu programa nastupili su članovi folklornog ansambla »Venčec« iz zagrebačke Dubrave. Izložba se može razgledati do 18. kolovoza.


			
		
