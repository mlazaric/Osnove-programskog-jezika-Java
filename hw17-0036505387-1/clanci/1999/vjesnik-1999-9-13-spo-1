
			Hrvatsko srebro iz Firence putokaz za Sydney
			
				U finalu Europskog vaterpolskog prvenstva Mađarska je pobijedila Hrvatsku 15-12 osvojivši zlatnu medalju / Osvojenim drugim mjestom vaterpolo je postao naš najtrofejniji sport ove sezone - Splitska banka je osvojila Kup prvaka, Mladost Kup kupova, a Dubrovnik Pro Cro mediteranski kup

Hrvatska nije uspjela preplivati Mađarsku u finalnom dvoboju Europskog vaterpolskog prvenstva (12-15 poraz), ali je osvojenim drugim mjestom vaterpolo postao najtrofejniji hrvatski sport ove sezone. Reprezentacija je na kraju srebrna - ponovno na pobjedničkom postolju nakon  Olimpijskih igara 1996. u Atlanti - Splitska banka je osvojila Kup prvaka, Mladost Kup kupova, a Dubrovnik Pro Cro mediteranski kup.
Momčadi su na ovom turniru bile silno izjednačene, samo su vrhunski pripremljene reprezentacije mogle dogurati do završnice, a mi smo to i ostvarili.

Napravili smo korak ne od sedam nego od deset milja. Za priprema, a i za ovog natjecanja, nosio nas je veliki entuzijazam i ambicioznost. Osvojili smo sve turnire na kojima smo nastupali. Ova reprezentativna sezona pravi je temelj za nastavak našeg rada, veli izbornik Neven Kovačević.

Prvom europskom medaljom Hrvatska si je otvorila i vrata Olimpijskih igara u Sydneyu iduće godine. Naime, kako tumači Gianni Lonzi, glavni čovjek svjetske vaterpolske udruge FINA, ako Mađari na Svjetskom kupu, krajem rujna, osvoje jedno od prva tri mjesta, drugoplasirana momčad s kontinentalnog natjecanja ide na Olimpijske igre. Osvoje li, dakle, Mađari medalju na FINA kupu, mi ćemo izravno na Olimpijske igre. Na OI sudjeluje 12 momčadi: pet kontinentalnih prvaka, tri s FINA kupa i četiri s dodatnih kvalifikacija koje se početkom godine igraju u Hannoveru.

Zadovoljan sam ostvarenim, sad slijedi analiza kako dalje. Olimpijske igre su blizu, treba mnogo raditi, jer su male razlike između momčadi koje se bore za medalju i onih koje se bore za peto, šesto mjesto, veli Kovačević.

Srebrnom medaljom na EP počinju, dakle, pripreme za Olimpijske igre u Sydneyu, gdje će hrvatski vaterpolisti imati isti zadatak: osvojiti medalju!
Finale Hrvatske i Mađarske bio je atipičan za utakmice ovakvog značenja. Rezultat 12-15, odnosno čak 27 postignutih pogodaka, nitko ne pamti... Očekivala se utakmica »tvrdih« obrana s malo pogrešaka, dakle i malo pogodaka. Za Hrvatsku, sve je počelo neočekivano lako, poveli su naši igrači 3-0, da bi onda sve, još lakše, prokockali. U samo sedam minuta druge četvrtine Mađari su postigli čak šest pogodaka i naveli nas da igramo kako njima odgovara.
Riskantnom igrom Mađari su preokrenuli utakmicu, činilo se da su samo oni u bazenu. Pri kraju treće četvrtine Hrvatska je došla blizu preokreta (9-9), no zaredale su brzopletosti, promašili smo i sa dvojicom igrača više, a to nije moglo proći nekažnjeno. Postigli smo čak osam pogodaka s istim brojem igrača, ali nas je »ubila« igra s igračem manje i s igračem više, u tim smo segmentima bili neprepoznatljivi.
Uzrok velikom broju primljenih pogodaka je i neuobičajena nesigurnost vratara Siniše Školnekovića, kojeg je izbornik Neven Kovačević mijenjao, ali ga nije uspio probuditi. Ipak, treba priznati da Mađare nije lako pobijediti. Postoji samo jedan način kako ih savladati - maksimalno umrtviti igru kako bi se smanjio broj pogodaka i prestrašiti ih u rezultatskoj neizvjesnosti. Uspjelo je to Hrvatskoj u dvoboju u skupini, koju smo istina izgubili 6-7, ali smo u posljednjim sekundama utakmice imali veliku prigodu izvući neodlučen rezultat. No, na našu žalost, u finalnom dvoboju nismo ponovili tu igru.
Izbornik je nakon utakmice rekao:

Nemam što predbaciti ni igračima, niti sebi. Možda smo tek obranu mogli odigrati drukčije. Od sredine druge do sredine treće četvrtine izgubili smo se, a Mađari su sve naše pogreške kažnjavali realizacijom. Šteta što s igračem više nismo odigrali kao na cijelom turniru, a i obrana je s igračem manje bila nesigurna. No, postigli smo osam pogodaka iz igre i to smo morali iskoristiti.

Mađari su igrom oduševili i gledatelje i stručnjake. Pokretljiviji su u vodi od drugih, sjajno pripremljeni i svjesni svojih mogućnosti, pa mogu i provocirati sreću. Njihov izbornik Kemeny je o finalu s Hrvatskom rekao:

Mi i Hrvati smo najviše pokazali na EP i zasluženo smo igrali finale, koji je bilo prava propaganda vaterpola. Igrači su se nadigravali, nisu samo čekali situacije s igračem više, pa je bilo i nekoliko spektakularnih pogodaka. Mi smo imali malo više sreće, malo više vratara i malo više vatre u sebi.

Ovo je bilo prvo Europsko prvenstvo odvojeno od plivanja, skokova u vodu i sinkroniziranog plivanja. Neki su se bojali da neće biti dovoljno publike, no gledalište je bilo puno na svim utakmica kad je počeo nokaut sistem. I naši su vaterpolisti imali veliku potporu iz gledališta, više od 600 navijača sa svih strana doputovalo je u Firencu i nisu imali pojma kako će ući na plivalište. No, srećom, velikom snalažljivošću uspjeli su se ugurati i gledati ovaj veliki dvoboj.

Bazen »Costoli«

HRVATSKA - MAĐARSKA 12-15 (3-1, 2-6, 4-3, 3-5)
HRVATSKA: Školneković, Padovan, Đogaš, Šimenc, Sarić, Štritof 3, Smodlaka 1, Ivaniš 2, Bošković 2, Barać 1, Hinić 2, Vićan, Kobešćak 1
MAĐARSKA: Kosz, Toth, Martz 1, Varga, Kasas 1, Vari 1, Kits 2, Tzekely, Fodor, Vincze 1, Steinmetz 1, Molnar 3, Biros 5
GLEDATELJA: 4000. SUCI: Petronilli (Italija) i Papaziani (Francuska).
IGRAČ VIŠE: Hrvatska 4/11, Mađarska 9/14
IGRAČ UTAKMICE: Peter BIROS

U utakmici za 3. mjesto na EP, Italija je pobijedila Grčku 7-6 (1-1, 2-2, 2-0, 2-3).

Konačni redoslijed: 1. Mađarska, 2. HRVATSKA, 3. Italija, 4. Grčka, 5. Rusija, 6. Španjolska, 7. Jugoslavija, 8. Njemačka, 9. Rumunjska, 10. Slovačka, 11. Slovenija, 12. Nizozemska. (rp)


			
		
