
			Neandertalci iznova - u  ljudskom evolucijskom kolopletu
			
				Uz stotu obljetnicu Gorjanović-Krambergerova otkrića krapinskih neandertalaca, u zagrebačkim Klovićevim dvorima postavljena je izložba »Neandertalci iznova«. Pristigla iz Kunsthistorisches Museuma u Beču, ona pokazuje staru i novu interpretaciju izgleda neandertalaca. Krapinskih je nalaza u Zagrebu više jer njihova brojnost kao znanstveni uzorak pokazuje da je riječ o populaciji koja je postojala u jednom segmentu davne ljudske prošlosti. Prikazane su i nove  metode istraživanja DNK te trodimenzionalni snimci koji olakšavju ispitivanje nalaza i otkrivanje njihove prave uloge u evoluciji čovjeka

Premda je izložba »Neandertalci iznova«, koja je od nedjelje otvorena u zagrebačkim Klovićevim dvorima, pristigla iz Kunsthistorisches Museuma u Beču s katalogom u kojem autorica izložbe Marija Teschler-Nicola zastupa onu struju znanstvenika koji tvrde da  neandertalci predstavljaju tek jedan segment u razvoju života na zemlji, koji je nažalost okončan bez direktnog utjecaja na evoluciju europskog čovjeka, neki od izložaka na njoj mogu ipak drugim znanstvenicima, onima koji zastupaju tezu o neandertalcima u evolucijskom lancu ljudi, poslužiti kao suprotan dokaz. Iako je zagrebačka izložba dopunjena krapinskim nalazima koji svojom brojnošću, a to znači i znanstvenim uzorkom, govore o popuplaciji koja je najvjerojatnije postojala u jednom razdoblju davne ljudske prošlosti, već je i bečki postav, koji potpisuje Maria Teschler-Nicola, uključio staru i novu interpretaciju izgleda neandertalaca. Stariji ga, naime, prikazuje bližim majmunskoj vrsti, a noviji ljudskom rodu.
Nova dermoplastička rekonstrukcija neandertalca izvedena je kao vjeran lik, meke puti obrasle prorijeđenim dlakama, u sjedećoj pozi prilikom hranjenja. Primjenom visoke tehnologije rad je to francuske kiparice i autorice mnogih rekonstrukcija pretpovijesnog svijeta Elisabeth Dayne`s koja će za Muzej krapinskih neandertalaca (u izgradnji) u Krapini izraditi čak 19 dermoplastičkih skulptura. Novi izgled neanderalcima Elisabeth Dayne`s udahnula je temeljem naputaka znanstvenika koji su istraživanjima došli do novih saznanja o njihovom mogućem negdašnjem izgledu što se približava onom današnjeg čovjeka. Osim te skulpturalne, predoćene su i nove slikarske rekonstrukcije neandertalaca što su ih izradili naši umjetnici - Dimitrije Popović i Rudi Labaš.
Koncept dorađene zagrebačke izložbe koautorski potpisuju dr. Jakov Radovčić i arh. Željko Kovačić koji je u podrumskom izložbenom prostoru Klovićevih dvora postav oplemenio drvenim (iverica) panoima, što bojom i strukturom asociraju na spiljske prostore u kojima su živjeli neandertalci. Premda je struktura prvotne izložbe zadržana, ona je interpretirana na drugačiji način. Tako su i znanstvenici koji su se kroz povijest bavili proučavanjem neandertalaca, sada prikazani u rodoslovnom stablu što se grana na dvije strane, pa je vidljivo tko se nastavlja na Darvinovu teoriju, a tko ima drugačije mišljenje o evoluciji čovjeka. U taj dio izložbe uklopljena je i  kopija štuko ukrasa Kunsthistoriches Museuma, građenog u vrijeme prvih otkrića neandertalaca. Taj reljef pokazuje čovjeka kojemu s jedne strane majmun pruža zrcalo kako bi ustanovio koliko se zapravo razlikuje od majmuna, dok mu majmun s druge strane pruža otvorenu knjigu s Darvinovom teorijom o evoluciji čovjeka.
Zamišljena kao didaktička, izložba u 16 odsječaka prikazuje neandertalce od njihova prvog otkrića u Neanderthalu, po dolini koje su i dobili ime, do najnovijih nalaza i Kabari u Izraelu, koji govore u prilog tezi da se neandertalci nalaze u ljudskom rodoslovnom stablu. Kopijom, kako su predočeni i ostali nalazi, pokazuju se ostaci ukopanog neandertalca u Kabari. U grobu u kojem je otkrit nađeni su i ostaci peluda što posvjedočuju ritual pokopa kojeg su mogla održati samo humana bića. Kao posljednji izložak taj nalaz jasno upućuje na novo tumačenje neadertalaca vezanih uz ljudsku rasu.
Na izložbi je zemljovidom prikazan europski  prostor sa svim nalazištima neandertalaca, koji su osobito koncntrirani u mediteranskom području. Predočena su i mišljenja znanstvenika o prvim pa i kasnijim nalazima, među kojima danas smijeh mogu izazvati ona  koja govore o ostacima deformiranih ljudi ili kozaka iz Napoleonskih ratova. Intrigantnija su svakako ona koja neandertalca danas otčitavaju kao našega pretka. Ono što će posebno pobuditi interes publike, svakako su prikazane nove metode istraživanja DNK kao i stereolitski snimcima kostiju koji podupiru nove izglede rekonstrukcije neandertalaca. Riječ je o trodimenzionalnim snimcima (s više kamera) prema kojima su u transparentim plastičnim materijalima izvedene i trodimenzionalne kopije koje znanstvenicima omogućavaju preciznija istraživanja neandertalskih ostataka.
Bez slike klime, koja je bez sumnje utjecala na razvoj i izgled neanderalaca, izložba bi bila nepotpuna. Stoga se tu ponešto može saznati i o klimatskim uvjetima u kojima su živjeli. Okvir tog njihova života, u kojem su kako pokazuju njihove kosti, bili pripremni za veća opterećenja i teži način života, upotpunjuju i artefakti - oruđe kojim su se služili. Ono, pak, potvrđuje njihovu vještinu obrade kamena.
Izložba završava otvorenim pitanjima - simboličkim nalazom iz Kabare gdje je nađena i kost što ima presudnu ulogu u formiranju govora, što upućuje da su neandertalci razvili i svojstven način, nama nepoznatog oblika, komunikacije. I to upućuje na tezu o neandertalskoj krvi suvremenih europljana. No, tim pitanjima bavit će se svjetski znanstvenici na međunarodnom simpoziju »Krapinski neandertalci i evolucija čovjeka u srednjoj Europi« koji u ponedeljak počinje u Zagrebu. Izložbom i simpozijem obilježava se stota obljetnica Gorjanović-Krambergerova otkrića krapinskih neandertalaca.


			
		
