
			Hrvatska košarkaška agonija
			
				Samo igrače i izbornika Božića bilo bi nepravedno označiti jedinim krivcima za neuspjeh u Francuskoj. Agonija hrvatske košarke je proces koji ima uvod, zaplet i kulminaciju. Ovo u Francuskoj je možda bila kulminacija, iako smo se nadali da je prethodno EP u Španjolskoj bilo vrhunac krize. U svakom slučaju, hrvatskih košarkaša neće biti na idućem svjetskom prvenstvu ni na olimpijskom turniru

Još jedan krah hrvatske košarkaške reprezentacije, koji bi od svih dosadašnjih mogao imati najdublje posljedice, prisilio je predsjednika Hrvatskog košarkaškog saveza, Marijana Hanžekovića, da samo dva sata nakon poraza protiv Njemačke podnese neopozivu ostavku. Isto je najavio i izbornik Boško Božić desetak minuta nakon utakmice na konferenciji za novinare, riječima »kako je nakon ovakvog rezultata moralno odstupiti«. No, konsterniranost zbog (načina) ispadanja hrvatskih košarkaša u drugome krugu Europskog prvenstva neće se time umanjiti, već sama pomisao na posljedice sledit će krv u žilama svakoga tko voli košarku.
Naša reprezentacija neće vidjeti Olimpijske igre u Sydneyu, morat će odigrati cjelokupne kvalifikacije za novo EP za dvije godine, morat će se, po svemu sudeći, pronaći novi izbornik, okupiti nova reprezentacija. Da sve bude gore, već smo se jednom našli u sličnoj situaciji, a nismo napravili ništa...
Prije dvije godine na Europskom prvenstvu u Barceloni hrvatska je vrsta zauzela 11. mjesto, nije dakle osigurala nastup na Svjetskom prvenstvu. Bila je to jedinstvena prigoda za zaokret, no improvizacije su nas opet preskupo stajale, novi nastup na EP samo je potvrda, bolna potvrda prethodnog kraha. I opet nema svjetskog prvenstva, nema olimpijskog turnira, a za hrvatsku košarku, koja pretendira uvijek biti barem blizu vrhu, to je silan gubitak i udarac. Može li se uopće dogoditi nešto gore...
Uzroci neuspjeha u Francuskoj vidljivi su i površnom promatraču, bilo bi nepravedno krivcima označiti samo igrače i trenera Božića. Agonija hrvatske košarke proces je koji ima uvod, zaplet i kulminaciju. Ovo u Francuskoj je kulminacija, iako smo se nadali, iako se činilo da je prethodno EP u Španjolskoj bilo vrhunac krize.
U tom procesu sudjelovali smo svi, čak i novinari koji su prenapuhali očekivanja, od prosječnih igrača stvarali nezamjenjive veličine. No, dok su novinari zapravo samo iskazivali želje sportske javnosti koja je od košarke navikla mnogo dobivati, svi koji su radili u Savezu ovih godina morali bi snositi golemi, najveći dio odgovornosti. Bez sumnje, i igrači iz Francuske, trener, ali i igrači koji se nisu odazvali reprezentativnom pozivu, a mogli su biti ovdje,
I tu dolazimo do zapleta - je li hrvatska košarkaška reprezentacija nastupila u najboljem sastavu? Naravno da nije! Perasović, Rađa, Tabak, Komazec, Stojko Vranković, još uvijek aktivni igrači, ležerno su odbili nastup umotavši sve u celofan »umora i opterećnosti ozljedama«, a zapravo se oprostivši od reprezentacije. Zašto oni više ne žele igrati za reprezentaciju pitanje je na koje sad bivši predsjednik HKS Marijan Hanžeković nema odgovor. Nemamo ga ni mi, ali ga očito znaju djelatnici litvanskog, jugoslavenskog, španjolskog košarkaškog saveza. U Francusku nisu došli najbolji,  bilo je teško i neugodno  objašnjavati zašto.
Nadalje, je li momčad koja je došla u Francusku - apstrahiramo li otkaze na koje se, kažu, nije moglo utjecati - bila najbolja? Aludiramo, naravno, na igrače koji nisu ni dobili poziv. Izbornik Božić, ni nakon užasavajućeg poraza protiv Njemačke, nije odstupio: »Ovo je najbolja selekcija i čvrsto stojim iza nje«. Riječima se lako obraniti, no pravi argument su utakmice, igra, pristup, čak ne sami rezultati. Uz to, ako se Božić pri odabiru branio tvrdnjama kako je momčad »selekcionirana prema obrambenom kriteriju«, onda se ne možemo načuditi kako je ta reprezentacija u posljednje dvije utakmice, protiv Litve i Njemačke, primila 200 koševa?! Grozno i zvuči, »primiti 200 poena u 24 sata Le Mansa«.  Igrali su obranu? Što bi tek bilo da nisu...
Pitanje neigranja Rimca, Sesara, Grgata, Pejčinovića ostat će bez odgovora. A dvanaestorica iz Francuske postat će, dojma smo, dvanaestorica žigosanih koji su košarkaškoj Hrvatskoj oduzeli olimpijski turnir. Sad, nakon svega, čini nam se da je ova momčad s  dvije-tri izmjene mogla bolje izgledati i  osigurati barem šesto mjesto i put u Sydney. Ipak, odgovornost je bila izbornikova, a ne naša.
Ipak, moramo priznati kako smo od Božićeve postave, ojačane Tonijem Kukočem, ipak čekivali ostvarenje temeljnog cilja, tog dalekog (sad to vidimo) šestog mjesta koje vodi na OI. Ulog je bio velik, prevelik, trebalo je doći u najjačem mogućem sastavu. Zgodno je to rekao Hanžeković:

Ne želim griješiti dušu, neka igrači koji su odbili igrati za reprezentaciju sami procijene jesu li dobro učinili, jesu li pravilno postupili. Kao predsjednik Saveza mogu reći da ne postoji način prisiliti bilo kojeg igrača da igra za reprezentaciju. Stojim iza ovog što sam rekao, kao što stojim i iza tvrdnje da smo i u ovom sastavu morali, pazite morali, dobiti Njemačku. Zašto nismo? Zbog loše igre, zbog čega drugog?

Sva silina problema hrvatske košarke ovih će se dana zacijelo prebaciti na novo čelništvo koje će trebati izabrati nakon Hanžekovićeva odlaska. No, hoće li novi ljudi biti tek maska u starom sistemu rada ili prava promjena, nitko ne može reći. Znamo samo što sportska javnost očekuje od Hrvatskog košarkaškog saveza, bez obzira tko ga vodi. To je podizanje kvalitete domaće lige, okupljanje reprezentacije u najjačem sastavu, kontinuitet nastupa na najvećim natjecanjima (EP, SP i OI) bez imperativa osvajanja medalja, rad s mlađim selekcijama, kako igrači ne bi »nestajali« na prijelazu iz juniorskog u seniorski uzrast.
Kada HKS ispuni te ciljeve, deplasirane će biti sve priče o klanovima,  strujama, neprijateljima i tko zna čemu... No, ispunjavanje ovih ciljeva traži težak rad, bez improvizacije. Bez ljutnje, ali nastup na EP u Francuskoj bio je prototip improvizacije. Istina, nekad smo u improvizaciji bili prvaci svijeta, ali su ta vremena prošla...


			
		
