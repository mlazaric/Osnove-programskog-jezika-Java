
			Rembrandt predstavljen samim sobom
			
				National  Gallery u Londonu / Izložba Rembrandtovih autoportreta / Prvi put je na jednom mjestu izloženo trideset slika, osam crteža i svih 29 bakroreza umjetnikovih autoportreta / Krunu izložbe predstavlja dvorana gdje su izloženi Rembrandtovi kasni autoportreti, nastali između godine 1642. i 1669., po kojima je slikar i urezan u našu svijest / Rembrandt uspijeva učiniti vidljivom stvarnost skrivenu iza zjenice našeg oka

London, grad golubova, uličnih rockera i cirkusanata, udomio je na Trafalgar squareu jednog tihog amsterdamskog gosta. Turistička atrakcija za artističku elitu ovoga je ljeta nesumnjivo izložba Rembrandtovih autoportreta koja se održava u podrumu Nacionalne galerije (National Gallery), jedne od najvećih svjetskih galerija. Financijska strana izložbe, dakako, nije nimalo atraktivna ako se spomene cijena od osamdesetak kuna (sedam funti) za ulaz odrasle osobe. Studentski popust je izvan očekivanog (svega 3 funte) dok je djeci ispod dvanaest godina zagarantiran besplatan ulaz. Izložba se događa samo jednom u životu (kako i stoji na reklamnim plakatima diljem grada) ako se uzme u obzir da je prvi put skupljeno na jednom mjestu trideset slika, osam crteža i svih 29 bakroreza autoportreta. U ostvarenju izložbe sudjeluju muzeji i galerije iz cijeloga svijeta počev od Amsterdama, Münchena, Stockholma, Bostona, Washingtona, Madrida, Kassela, Liverpoola, Glasgowa i, naravno, British Museuma.
Rembrandt Harmenszoon van Rijn, mlinarov sin i jedan od najvećih majstora u povijesti slikarstva još uvijek je nenadmašen u količini naslikanih autoportreta. Smatra se da ih ima oko šezdesetak. No važno je imati na umu da se tadašnji pojam autoportreta uvelike razlikuje od današnjeg. U Rembrandtovo doba individualnost ima mnogo širi smisao nego danas. Tako su prvi Rembrandtovi autoportreti zapravo skupne biblijske scene u koje se autor postavlja tek kao sporedni lik izvan zbivanja. Nisu rijetki ni autoportreti u kojima slikar na takav način mijenja svoje crte lica da je prepoznatljiv samo u tragovima. Izložba također prikazuje Rembrandtovu upotrebu istočnjačkih kostima ili druge odjeće netipične za njega (npr. autoportret u bereti sa uzdignutim okovratnikom).
Drugačije vrste poza zauzima Rembrandt u svojim bakrorezima. Tu upotrebljava obilježja svoga lica eksperimentirajući s različitim tipovima gestikuliranja i izražavanja. Riječ je o ranoj fazi Rembrandtovog stvaralaštva (izloženoj u prvoj dvorani) kada je još boravio u rodnom Leidenu. U to vrijeme više je zaokupljen slikarskom izražajnošću i svjetlosnim efektima, nego vjernom prikazivanju.
Druga dvorana prikazuje radove iz Leidena sve do 1631. godine i odlaska u Amsterdam. Radi se o autoportretima u vrlo širokom smislu. Prije bi se moglo reći da prikazuju različite vrste karaktera poput vojnika, istočnjaka, ali sa prikrivenom željom autora da bude prepoznat. Tu su paralelno sa Rembrandtovim verzijama izložene i verzije njegovih učenika koji su izvježbavali slikarski zanat kopirajući Rembrandtova ostvarenja. Rendgenskim pregledom ustanovljeno je da je Rembrandt često mijenjao kompoziciju slika u procesu stvaranja.
Sljedeća dvorana daje uvid u djela nastala u Amsterdamu između 1631. i 1642. godine. Radi se o razdoblju kada Rembrandt već uživa glas slavnog slikara i portretista. Autoportreti iz ovog vremena odražavaju njegov portretistički rad. Svoju pojavu prikazuje mnogo vjernije i po prvi i zadnji put oslikava sebe kao otmjenog gentlemena u dvije slike i jednom bakropisu. Ubrzo se ženi sa Saskiom van Uylenburgh koja umire osam godina kasnije, najvjerojatnije od kuge. Nju je koristio za mnoge portrete jednako kao i ostale članove svoje obitelji. Sa Saskiom je Rembrandt imao troje djece od kojih je dvoje umrlo još u najranijoj dobi. Ona se pojavljuje na jednom bakrorezu s njim, ilustrirajući nizozemsku poslovicu: »Ljubav rađa umjetnost«.
Krunu izložbe predstavlja četvrta dvorana gdje su izloženi Rembrandtovi kasni autoportreti nastali između 1642. i 1669. godine. Upravo je po slikama iz ovog vremena Rembrandt urezan u svijest kasnijih naraštaja. Po prvi puta slika sebe u radnoj odjeći ili u ateljeu. Odbacivši dotjeranu odjeću i glamurozne poze, prostodušno se prikazuje kao umjetnik u radu s alatom za urezivanje ili kistom i paletom u ruci. Zbog virtuoznosti slikarske tehnike kao i zbog imidža koji ga je pratio, Rembrandtovi autoportreti bili su vrlo cijenjeni. Unatoč bankrotu koji je doživio zbog prekomjernog trošenja i nekoliko uzastopnih obiteljskih tragedija, njegova slava bila je neuzdrmana. Pred kraj života umire mu jedini sin Titus i druga žena Hendrickje Stoffels za koju se smatra da je zamaskirana na slici slavne »Kupačice« koja se nalazi u stalnom postavu National Gallery u Londonu.
Kao odgovor na tako bešćutne udarce sudbine, mogli bi shvatiti Rembrandtov autoportret iz 1668. godine kada se slika u liku ironično nasmiješenog starca aludirajući na epizodu iz života slavnog antičkog slikara Zeuxisa za kojeg se tvrdilo da je umro od smijeha prilikom portretiranja stare i ružne žene. Naime, Rembrandtovo slikarstvo nije nimalo trpjelo zbog lančanih katastrofa koje je proživljavao u osobnom životu. Naprotiv, posljednja faza njegovog stvaralaštva razotkriva potpunu slobodu i spontanost izraza u toj mjeri da su se pojedine slike smatrale nedovršenima.
Ugođaj koji je Rembrandt uspio »zarobiti« na platnu gotovo je opipljiv. Također je fascinantna majstorska minucioznost u prikazivanju izražaja lica (bore, oči) čime se nadaje potresna svijest o vlastitoj prolaznosti. Ali ne samo to, Rembrandtovo slikarstvo je na određen način filantropsko. Opsjednutost ljudskom pojavom i licem sugerira neku vrst meta likovne čežnje. Kao da želi neprestanim trudom oko detalja zavući se pod kožu i dohvatiti cjelinu onoga što zovemo čovjekom.
Pretposljednja dvorana nosi naslov »Nasljednik majstora« i sadrži Rembrandtov autoportret u dobi od 34 godine kada se nalazi na vrhuncu svojeg uspjeha. Autoportret je napravljen u pozi posuđenoj od Ticijana i Rafaela, a prikazuje samouvjerenog i elegantnog muškarca i savršeno izražava Rembrandtove ambicije. On je bio dobro upoznat sa kasnijim razvojem baroknog slikarstva. Dramatična upotreba svjetla i sjene već se ranije udomaćila kod nizozemskih sljedbenika Caravaggia kao i siloviti potezi kistom karakteristični za Rubensa.
Posljednja dvorana izložbe ispunjena je autoportretima Rembrandtovih učenika koji su ga pratili tijekom čitave karijere. Premda su se neki emancipirali ili čak pobunili protiv učiteljevog stila, njegov je utjecaj očigledan.
Izložba Rembrandtovih autoportreta i bez dubljeg poznavanja povijesti umjetnosti ostavlja utisak ako nijedan drugi, onda onaj da smo devedesetak minuta proveli u društvu jednog besmrtnika koji nas svojim pogledom s platna zamrzava u osjećaju divljenja. Rembrandt svjedoči o istinskom slikarstvu kojeg ne zanima reproduciranje zbilje što nas okružuje, nego koje uspijeva nemoguće - učiniti vidljivom stvarnost skrivenu iza zjenice našeg oka.


			
		
