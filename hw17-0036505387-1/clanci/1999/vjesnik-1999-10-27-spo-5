
			O Hajduku već u četvrtak na Izvršnom odboru HNS-a
			

U Splitu je pogotkom Lalića u zadnjoj minuti spriječeno »događanje naroda«, kako je mogućnost eksplozije javnog nezadovoljstva opisao Marko Bekavac, predsjednik Hajdukovog Nadzornog odbora. Jedno se događanje ipak dogodilo, jer nije nimalo beznačajno po odnose u hrvatskome nogometu što nezadovoljni Hajduk povlači sve svoje predstavnike iz Izvršnog odbora i svih drugih tijela HNS-a, uključujući i Udruženje prvoligaša, i to sve do sazivanja izvanredne Skupštine HNS-a.
Budući da ova vijest ima snagu poput tempirane bombe, u namjeri da uhvatimo prvo izdanje nastojali smo potražiti mišljenje Zorislava Srebrića glavnog tajnika HNS-a. Središnji modulator i izvršitelj politike HNS-a, Srebrić je, međutim, više sati izbivao izvan svoje kancelarije i zgrade. Bio je zauzet ždrijebanjem sudaca i delegata za slijedeća dva kola Prve i Druge HNL, što znači da ga toliko nije bilo u tijekovima središnjih događanja dana. Ne daj Bože, naime, da ždrijebanje sudaca kao očigledno najdelikatniji čin javnog stavljanja povjerenja na kušnju dođe u ruke nekomu drugomu. Okreneš, naime, na trenutak leđa, eto možda lažne kuglice i bubnju, pa se može izvući neki novi Katuša  i eto neprilike....
Više je koristi, međutim, bilo od Vlatka Markovića predsjednika HNS-a. Kad smo ga priupitali negdje oko 13. 30 sati je li saznao za ono što je na našemu stolu bilo u 12.45, a to je priopćenje Hajduka kojim najavljuje veliku buru, odgovor je glasio:

To je za mene prvi glas.

A kad smo Markoviću potanko ispričali o čemu je riječ, samo je dometnuo:

Ako je istina sve to što ste mi sad ispričali, u četvrtak je sjednica IO HNS, pa je to ujedno i prigoda da se o svemu tomu otvoreno raspravi. Budući da nemam direktan uvid u Hajdukovo priopćenje, ne želim reći ništa izvan ovog što sam vam rekao. No, želim pridodati kako će u četvrtak 28. listopada sjednica IO-a biti otvorena i za predstavnike medija, pa izvolite doći i osvjedočiti se u tijek rasprave. Između ostaloga i o Hajdukovim nakanama.



			
		
