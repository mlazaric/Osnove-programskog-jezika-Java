
			Hajduku »košarica«, Ćiri  podrška
			
				Na sjednici Izvršnog odbora Skupštine HNS-a nije bilo  predstavnika Hajduka, izostanak predstavnika Rijeke je već uobičajen, a tijekom sjednice je i Osijek ostao bez svog predstavnika Novalića koji je  napustio sjednicu, »vidjevši kamo to vodi« /  Neće biti izvanredne Skupštine HNS-a

Treba li Skupština Hrvatskog nogometnog saveza biti izvanredna, kao što traži splitski Hajduk »zbog neodrživog stanja u hrvatskom nogometu«? Ili treba biti redovna? Što bi značilo da Hajdukova ocjena ne stoji i da su odnosi uobičajeni, samo ih stalno treba nadograđivati i poboljšavati, ali ne uz »diktat ulice«.
To je bila glavna dvojba sjednice Izvršnog odbora Skupštine HNS-a s koje  su, najavljeno, izostali predstavnici Hajduka, želeći pokazati da imaju namjeru održali riječ i istupiti iz svih tijela Saveza do sazivanja izvanredne Skupštine. Izostanak predstavnika Rijeke je već uobičajen, no tijekom sjednice i Osijek je ostao bez svog predstavnika, budući da je nezadovoljni Antun Novalić napustio sjednicu, »vidjevši kamo to vodi«. Utvrđeno je kako će se Skupština HNS-a, dakako redovna, održati 17. prosinca.
Istom prigodom, dosta je truda trebalo kako bi se izbornika Miroslava Blaževića namolilo da ne prima previše srcu negativne ocjene o neodlasku »vatrenih« na EP. Izbornik je, naime, ocjene nazočnih 14 od ukupno 20 članova Izvršnog odborao (suzdržao se Dražan Jerković) u prvi tren primio previše emocionalno. Posebice istup Damira Zorića koji je, među ostalim, upotrijebio jezičnu figuru koja se Blaževiću nije sviđala.
Naime, Zorić je rekao kako cjelokupni nastup »vatrenih« u kvalifikacijama nije djelovao nimalo uvjerljivo, a ni s mjerom. Počevši od utakmice s Maltom, pa Makedonijom u Zagrebu i tako do kraja. Istaknuo je Zorić da je to, među ostalim, »posljedica krize igranja i vođenja utakmica«, a u priču je ugradio i »krizu u vođenju hrvatskoga nogometa«. Tako Zorića ni malo ne čudi saad Hajdukov istup, prije toga Rijekin, a na licu mjesta i Novalićev (Osijek) koji je prvi na sjednici naznačio potrebu sazivanja izvanredne Skupštine Saveza. Kad je vidio odupiranje najutjecajnijih ljudi Hajdukovoj i svojoj nakani, Novalić je demonstrativno otišao.
Nakon svega je Blažević, unatoč pregrštu argumenata u svoju korist, više puta ponovio:

Ja nisam uspio i, htjeli se time složiti ili ne, najveći sam krivac. Stoga vas molim da najprije konstatirate kako nikad nisam rekao da sam nezamjenjiv. Molim vas također da iskoristite moje odstustvo s ove sjednice i nađete neku novu krv koja će omogućiti hrvatskoj nogometnoj reprezentaciji da brani ono što smo stekli.

Potom se ustao, stavio svoj mandat Izvršnom odboru na raspolaganje i uputio se prema izlaznim vratima. No, jedan od članova IO Blaževića je doslovce namolio da se vrati. Potom je Marković izrecitirao poznatu priču o Blaževiću kao jedinoj osobi koja u ovom trenutku može nastaviti voditi reprezentaciju, i to iz niza raloga. Još je Marković dodao:

O kojoj to osobnoj krivici Blažević govori? Kakav smo mi Savez ako pustimo takvog čovjeka da ode?!

To kao da je udobrovoljilo Blaževića  da izjavi:

Da je Branko Mikša i dalje na čelnom mjestu u HNS-u, otišao bih već prije 15 dana. Ovako, ne mogu i ne smijem iznevjeriti Markovićeve napore i argumente.

Korigirao se nakon toga i Zorić:

Ja ovu raspravu nisam shvatio kao razgovor o novom izborniku. Mislim da generaciju »vatrenih« koja nas je oduševila i u Engleskoj i Francuskoj može voditi samo Blažević...

Potrebu da nešto primijeti s tim u vezi - a slično je govorio i o Hajdukovom zahtjevu za izvanrednom Skupštinom te Novalićevim premisama - osjetio je i Zlatko Canjuga, dopredsjednik IO:

Ne treba Blažević članovima Izvršnog odbora  nuditi ostvku. Da je trener u klubu, odmah bih prihvatio ostavku,  jer u klubu vidim rješenje. No, Blažević kao izbornik mora ostati i zbog ovoga što se sad događa u hrvatskoj javnosti. Ne smije se dopustiti javnosti da nakon svake krizne situacije traži skidanje glave, kao što bi to željeli Splićani. Neka vam posluži moj primjer s jučerašnje utakmice. Kažite mi kad bi Manchester došao u Zagreb da mene nije bilo, a eto što skandiraju?! Traže moj odlazak.

Oglasio se i Anđelko Herjavec, pomalo srditm, »jer nakon svega proizlazi da se sad svi ispričavamo Ćiri«:

U biti samo želimo naznačiti kako valja učiti na pogreškama. Ujedno, moramo se kompletirati kao Savez, rasteretiti neke ljude gomile zaduženja i postići takve odnose da nema nezamjenjivih.

U svezi s Hajdukovim zahtjevom o sazivanju izvanredne Skupštine, rečeno je samo da se iz priopćenja Splićana ne vidi točno što ih smeta i tišti, te da postoji put - preko Udruženja klubova prve lige i njegovih komisija - da se to utvrdi i onda pokrene postupak za sazivanjem Skupštine. Time se ujedno željelo odgovoriti i Novaliću, koji je također inzistirao na izvanrednoj Skupštini. Među ostalim i stoga što mu se čini da je Izvršni odbor potrošio sve reference i da se treba priupitati može li voditi hrvatski nogomet ili ne?
Prihvaćena je i inicijativa o uvrštenju u javnu raspravu prijedloga za promjenu sustava natjecanja, ali se prije toga od mjerodavnih tijela očekuje konkretna inicijativa i tekst. Verificirana je i lista međunarodnih sudaca, unatoč izvjesnim nejasnoćama kad je riječ o načelima po kojima je skrojena.


			
		
