
			»Histrioni« opet otkrivaju Zagorkine tajne staroga Zagreba
			
				Za samo 50 kuna, »Histrioni« su Zagrepčanima opet ponudili »Tajnu krvavoga mosta«, kao cjelovečernji ugođaj  prošlih vremena, obogaćen aktualnim trenucima sadašnjice

U četvrtak se na Opatovini slavio Božić, buknuo je požar, a uprizoren je i vatromet. Drugim riječima, počelo je još jedno »Histrionsko ljeto«, a Opatovina je postala oaza kazališnog izričaja, u koju će moći »pobjeći« svi ljubitelji kazališta koji se ne mire s krajem sezone.  Zagrebačka publika naviknuta na već tradicionalne predstave »Histriona«, ovoga će ljeta moći pogledati »Tajnu krvavog mosta«, Marije Jurić Zagorke koju su za ovu glumačku družinu prilagodili, »tata« »Histriona«, Zlatko Vitez, te Borislav Vujčić.
Među glumcima koji su ove godine odabrali daske koje život znače, umjesto šuma mora (ili možda, ljetu primjerenijih dasaka za jedrenje) našli su se i Mia Begović kao zanosna i promućurna Katarina Lehotska, Goran Navojec kao pozitivac Jurica Meško, Bojana Gregurić kao Stanka, koja u toku predstave nakon prvobitnog muškog »ruha«, poprimi i svoje prirodno, žensko obličje, te Siniša Popović kao barun Makar. U »Tajni« glume i Marko Torjanac, Duško Valentić, Nada Abrus, Ankica Dobrić, Nenad Cvetko, Josip Bobi Marotti, Mladen Crnobrnja Gumbek, te mnogi drugi. »Histrionskoj« obitelji pridružili su se i »Zagrebački mališani« koji su se, nastupajući kao Zbor anđelčića, osim mora, odrekli i ranog lijeganja, jer predstava koja počinje u 21 sat, traje, ne računajući pauzu, dva i pol sata.

Istu predstavu igrali smo i prošle godine, no tada smo je igrali dvije večeri za redom. Sada smo izbacili sve masovne scene, a iz ansambla je ispalo oko 15 ljudi. Najveći problem igranja iste predstave u dvije večeri bio je kad je padala kiša. Drugi dio predstave odgađan je za drugu večer, a tada bi nastajala pomutnja s ulaznicama. No, katkada je bilo i vrlo upornih gledatelja koje ni kiša nije uspjela otjerati, pa smo kisnuli zajedno s njima,  ispričao nam je glavni »negativac« predstave, Siniša Popović.

Za njega igranje na otvorenom prostoru ima posebnu draž, te se svaki put uvjeri da histrionska scena ne privlači tipičnu kazališnu publiku. Prednost Opatovine je, smatra Popović, u tome što se gledajući predstavu ujedno mogu konzumirati osvježavajuća pića ili prigodna jela.
»Tajna krvavog mosta«, tijekom ovog ljeta, igrat će se  36 puta, svakoga četvrtka, petka, subote i nedjelje, do kraja kolovoza, no postoji mogućnost da se odigra i koja predstava više, početkom rujna.

Mnogi ne shvaćaju da je glumački posao i fizički naporan, te da mi često zamijenimo dan za noć. Stoga svoje slobodne dane koristim uglavnom za opuštanje i izležavanje, priznao je Popović. Kako nam je rekao, dugo je godina uživao u tromjesečnom godišnjem odmoru, no već tri godine za redom angažiran je na Opatovini.
Volim Zagreb, ali bilo bi još bolje da umjesto Jarunskog jezera ima more, poželio je Dalmatinac Popović, kojeg zasluženi odmor, kao i sve iz ansambla »Histriona« očekuje tek u rujnu.

Na Opatovini ima oko 1000 mjesta, a prošle godine nije bilo predstave na kojoj je, tvrdi Popović, bilo manje od 500 pa i 600 ljudi.

Glumci žive za pljesak publike, te zbog njih kazalište i postoji. Stoga me zanima kakva će posjećenost biti ove godine.

Posebnoj ljepoti »Tajne krvavog mosta« doprinijeli su i živopisni kostimi Danice Dedijer, dok je vrlo uspješna scenografska rješenja ponudio Miljenko Sekulić.
Za samo 50 kuna »Histrioni« su Zagrepčanima ponudili cjelovečernji ugođaj  prošlih vremena, obogaćen aktualnim trenucima sadašnjice. No, prve večeri publike nije bilo u većem broju, što će se svakako već ubrzo  promijeniti.


			
		
