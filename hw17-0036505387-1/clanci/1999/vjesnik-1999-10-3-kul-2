
			Ponovno otkriće velike slikarice
			
				Izložbom slikarice Terezije Reske Šandor (1879. - 1944.), što je protekloga tjedna otvorena u zagrebačkoj galeriji  Ulrich,  dr. Josip Kovačić  javnosti je predstavio još jedan vrijedan i zaboravljen umjetnički opus

Muškarci ne uspjevaju tako brzo uništiti svijet, a da žene ne bi stigle ponešto i spasiti, rečenica je koja u najboljoj mjeri odgovara životu zaboravljene zagrebačke slikarice Terezije Reske Šandor. Šezdesetak radova ove samozatajne i skromne umjetnice što su protekloga tjedna predstavljeni u zagrebačkoj galeriji »Ulrich«, ne čine samo raskošne likovne darove jedne talentirane žene, već tvore opus kojemu u hrvatskoj umjetnosti 20. stoljeća pripada posebno mjesto.
Intrigantno djelo od zaborava je uspio sačuvati neumorni promicatelj i zaštitnik zaboravljene likovne baštine dr. Josip Kovačić,  koji je izložbu i priredio u suradnji s dr. Žarkom Vujić.
Priča o Reski Šandor, priča je o još jednoj tragičnoj ženskoj sudbini, više podređenoj »zahtjevima srca« i obitelji, no promicanju vlastita talenta. Rođena je u Jasenovcu 1879. godine u rimokatoličkoj obitelji.
Nakon osnovnog školovanja u Zemunu, pohađala je Višu djevojačku školu i Glazbeni zavod u Zagrebu.
Godine 1900. udala se za građevinskog inženjera, te je poradi njegovih obaveza napustila metropolu da bi živjela, kako je sama napisala  »daleko od umjetnosti«, u mjestima zapadne Slavonije.
Uoči Prvog svjetskog rata bračni par Šandor se vratio u Zagreb i trajno nastanio u obiteljskoj kući u Hatzovoj 9.  Zbog obiteljskih obaveza, Reska je vrlo kasno, sa četrdeset godina, na poticaj Ferde Kovačevića, upisala Umjetničku školu i Umjetničku akademiju na kojoj je i diplomirala 1924. godine. Neko je vrijeme držala tečaj slikanja i večernjeg akta, a 1930. aktivno se uključila u rad Kluba likovnih umjetnica u kojemu će ostati angažirana do kraja života, organizirajući kao tajnica Kluba brojne izložbe članica u domovini i inozemstvu.
Često hvaljena i osporavana od kritike, u svijetu podređenom muškim interesima, zdušno se do posljednjeg dana borila za dostojnije prihvaćanje umjetnica u javnome životu. U pismu kritičaru Ivi Franiću iz 1933. tako je kao odgovor na njegovu rečenicu da joj »tehnika više prilici muškoj ruci« odgovorila: »Koja tehnika priliči više muškoj nego ženskoj ruci pogotovo mi je nejasno. Svaka tehnika je dobra ako se slikar umije njome služiti i izraziti svoju misao«. Tijekom života izlagala je na samo dvije samostalne izložbe u Salonu Schira 1925. i 1928.
Izložba u galeriji »Ulrich« na kojoj su predstavljena ulja na platnu, crteži i akvareli, kronološki prati njezin slikarski razvoj od 1918. do 1943. godine. Od ranih studentskih radova izloženi su »Povratak s tržnice«, »Studija ruku« te brojni muški i ženski aktovi,  kao i nekoliko  pejzaža kojima će se vraćati tijekom cijela likovnog života.  Slijede ponajbolja djela iz dvadesetih godina nadahnuta biblijskim pričama i narodnim pjesmama: »Isus na bunaru«, »Iz narodne pjesme o zagrobnoj ljubavi«, »Molitva za plodnost«, »Demon ljubomore « i »Izgnani iz raja«. Tu simbolističku grupu radova, dr. Josip Kovačić smatra najzanimljivijim dijelom njezina opusa.
U tim zagonetnim i slojevitim djelima i psihološkim studijama sakrivenih značenja, Reska je stvorila  artdecoovski opus posebne vrijednosti. Često puta, kako je to pedantno istražila dr. Žarka Vujić, znala se nadahnuti i djelima stranih autora. U tom je smislu posebno zanimljiv njezin rad »Žena u pejzažu« iz 1927. godine. Kao svojevrstan hommage Franzu Marcu, pokazatelj je umjetničinih povremenih »izleta« u raznovrsne stilske pravce.
Od 1930. pa sve do kraja života odrekla se samostalnih nastupa,  izlažući na zajedničkim izložbama Kluba umjetnica u Zagrebu, Ljubljani, Osijeku i Sušaku. U prvom njezinom nastupu s Klubom u Zagrebu 1930. izložila je zanimljiv i od kritike podcijenjen rad »Marija i brodari«. Kao kuriozum,  u podnožju te slike pojavljuju se stihovi pjesme pisane umjetničkim pismom profesorice likovne akademije Olge Hoecker.  Po mišljenju kritike  u tom radu »nije uspjela dovoljno oživiti poznatu legendu o cinizmu«. Daleko je bolje u zagrebačkoj i ljubljanskoj sredini prošlo njezino najpoznatije akvarelističko ostvarenje »Dvorište u Hatzovoj 9« sazdano na mnoštvu realističnih detalja.
Boravak u Parizu 1931. iz temelja će promijeniti njezin rad što će se očitovati u oslobođenoj paleti (naglašeno korištenje toplih i živih boja), te promjeni izraza (uporaba noža i špahtle za nanošenje gustog namaza boje) . Taj »preokret« je započela slikom »Proštenje« iz 1931. godine u kojoj cijelo težište slike leži na gustim kompozicijama boja. Cijelo to »drugo razdoblje« Reska će slikati zagorske i dalmatinske pejzaže i mrtve prirode: primjerice »Šestine u jesen«, »Iz Hrvatskog zagorja« , »Bienik« ili »Kaštel Stari«.
Prigodom pete izložbe Kluba u Zagrebu 1932. publika je njezin rad »Majka i dijete« proglasila najboljim djelom. U to vrijeme njezine su radove, kako je istražila dr. Vujić, kupovali tadašnji predsjednici vlada i banovi. Veliku pažnju inozemnog dnevnog tiska izazvala je za vrijeme kolektivnog gostovanja 1939. u Glasgowu, Liverpoolu i Londonu.
Zaboravljena od svih, umrla je u Zagrebu 1944. godine. Izložba u galeriji »Urlich«, pokušaj je da se iznimno djelo Reske Šandor nanovo procjeni i da mu se dade dostojno mjesto na likovnoj pozornici stoljeća, jer ono to, bez ikakve sumnje zaslužuje.


			
		
