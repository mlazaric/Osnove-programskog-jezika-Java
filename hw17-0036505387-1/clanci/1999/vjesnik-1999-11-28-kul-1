
			Sedam stoljeća slave i ponosa
			
				U povodu 700. obljetnice Šibenske biskupije, za  prošlogodišnjega blagdana Svetog Mihovila,  zaštitnika Šibenika i njegove biskupije, u Županijskom muzeju Šibenik priređena je izložba »Na slavu Božju«. Pregled  šibenske crkvene  umjetnosti od 13. do 20. stoljeća, uključujući i vrijeme prije osnutka Biskupije, predstavljen je i zagrebačkoj javnosti

Ako za Šibenik postoji  identifikacijsko mjesto, onda je to njegova Katedrala sv. Jakova. Ona je kristalizirajuća točka svih povijesnih, duhovnih i kulturnih silnica grada u njegovu dugu  hodu, od vremena castruma do naših dana. Njezino građenje  jest govor, znak i poruka.  Tu  simfoniju u kamenu skladao je duh šibenskoga patricija i težaka, odanoga  svomu hrvatskomu rodu, istodobno mediteranski otvorenoga svijetu.  Pod okriljem svoje Crkve već stoljećima odlučnoga da ljubav prema Kristu živi u punini. U osvit renesanse upravo odlukom o gradnji katedrale osviješten je do razine arbitra neprispodobive ljepote. Stvaralački genij Jurja Matejeva Dalmatinca i umjetnička zrelost Nikole Firentinca, praćeni  vrsnoćom mnogih znanih i neznanih majstora, šibensku su prvostolnicu učinili jedinstvenom u svijetu.
No, Katedrala je tek jedan od toposa na gusto ucrtanome umjetničkom zemljovidu Šibenske biskupije, osnovane bulom pape Bonifacija VIII. od 1. svibnja 1298., kada je Šibenik dobio i status grada. Crkvenim osamostaljenjem i prestankom sukoba s Trogirskom biskupijom započet će  brži gospodarski i kulturni rast grada, koji se prvi put spominje u ispravi kojom je Petar Krešimir IV. za boravka u Šibeniku o Božiću godine 1066. udijelio kraljevsku zaštitu  benediktinskome samostanu Sv. Marije u Zadru.  U povodu 700. obljetnice Šibenske biskupije u Županijskome muzeju Šibenik prošle je godine za   blagdan Svetoga Mihovila, zaštitnika Šibenika i njegove biskupije, otvorena izložba »Na slavu Božju«, pregled  crkvene umjetnosti od 13. do 20. stoljeća, uključujući i vrijeme prije osnutka Biskupije. Ta je umjetnost predstavljena spomenicima crkvenoga graditeljstva, slikarstva i kiparstva te predmetima liturgijske uporabe, među kojima neki pripadaju vrhu hrvatske kulture, a nezaobilazni su i u kulturnoj povijesti Europe. Izložba je nakon Šibenika preseljena u Klovićeve dvore u Zagrebu.
U uvodnom slovu reprezentativnoga kataloga koji prati  izložbu, šibenski biskup msgr. Ante Ivas među inim je zapisao: »Znano nam je kakve su sve raznolike nedaće prijetile i samom opstanku našega naroda i Crkve na ovom prostoru naše Domovine. Mnogo smo puta bili, i s mora i s kopna, od rata i glada, kuge i vatre, sablje i puške, od neprijatelja i 'prijatelja' svake vrste, 'pred zatorom'... I uvijek je ovaj narod istrajavao i 'iz mrtvih uskrsavao'. Preživljavao je i oživljavao je u vjeri da ga 'ne štiti ni more, ni zidine što ga sa svih strana okružuju', nego zaštita Gospodara, čije je ime i sliku uklesivao u kamen i urezivao u drvo, okivao u srebro i zlato, uslikavao u platno, žbuku i drvo, upisivao u kožu, pergamenu i papir, u stihove, ode, melodije i molitve, ugrađivao u velebne crkve, kapele, oltare i nadasve u svoju bijelu kamenu katedralu, kao znamen neuništive vjere u uvijek 'bijela svanuća'.«
Od vremena kada su Hrvati primili znamen Križa stvara se  povijesni niz umjetničkih izričaja kojima je upravo katolička vjera izvor i uvir. Područje Šibenske biskupije obiluje  starohrvatskim arheološkim lokalitetima. Spomenimo dobro očuvanu starohrvatsku crkvu Sv. Spasa u Vrh Rici na izvoru Cetine, na samome sjeveroistočnom rubu Šibenske biskupije. Potječe iz druge polovice 9. stoljeća, a karakteriziraju je utjecaji karolinške arhitekture. Kad su posrijedi  početci hrvatskih početaka iznimno mjesto pripada arheološkim nalazima iz  Knina, Kapitula i Biskupije. U Kninu u 9. stoljeću stoluju hrvatski knezovi, od 11. stoljeća hrvatski kraljevi,  od 12. stoljeća hrvatski ban, a od 11. stoljeća i episcopus croatensis -  biskup Hrvata.  Arheološka istraživanja što su ih na tom području poduzeli fra Lujo Marun a potom Stjepan Gunjača iznjedrila su monumentalne ostatke starohrvatskih crkvenih građevina, ulomke kamenoga namještaja, oltarnih pregrada i ciborija s natpisima na kojima su  imena hrvatskih vladara. Ploče ambona iz Kapitula kod Knina iz 10. stoljeća s imenima hrvatskih vojvoda Svetoslava i  Držislava,  u Uzdolju pronađeni zabat i arhitrav oltarne pregrade na kojima je zapisano kako je knez Muncimir godine 895. uredio interijer crkve Sv. Ivana,  zabat oltarne pregrade s likom Bogorodice iz crkve Sv. Marije u Biskupiji iz 11. stoljeća, što svjedoči o ranome štovanju Gospe u Hrvata na ovim prostorima ... tek su  neki od najvažnijih  spomenika hrvatske povijesti i kulture.
Iz bliže okolice Šibenika valja spomenuti lokalitet kod crkvice Sv. Lovre u Donjem polju s kojega potječe kameni ulomak iz 9. stoljeća s prvim spomenom sv. Mihovila.
Romanički je stil obilježio šibensko 12. i 13. stoljeće. I dok je u gradu očuvana samo crkva Sv. Krševana  građena potkraj 12. stoljeća, i danas zadivljuju romaničke crkvice u Morpolači, Banjevcima, Prhovu, Rakitnici, Blizni... Na kraju 13. stoljeća oblikovao se dragulj romaničkoga kiparstva - 68 centimetara visok kip Bogorodice s Djetetom što se čuva u samostanu sv . Luce u Šibeniku.  To nije djelo vještih  ruku, ali je iznimno vrijedno jer je jedini u Hrvatskoj  sačuvan primjer obojene romaničke skulpture od pečene zemlje.
Sljedeća stoljeća, osobito 15. i 16., na području Šibenske biskupije donijela su nove umjetničke uzlete. Sažet ćemo ih spomenom tek nekih artefakata, a taj »izbor« dakako isključuje bilo kakav vrijednosni sud. To su  slike Bogorodice s Djetetom kao Majke Dojiteljice iz nekoliko gradskih crkava, nastale potkraj  14. i početkom 15. stoljeća. Najpoznatija je čudotvorna  Bogorodica s Djetetom iz crkve u Vrpolju kojoj i danas na Veliku Gospu hodočaste tisuće vjernika. Poliptihom   iz prve polovice 15. stoljeća  na izložbi je predstavljen  Nikola Vladanov, najznačajniji šibenski  slikar. Poliptih te Bogorodica  s Djetetom također iz prve polovice 15. stoljeća pokazuju visoke umjetničke domete  Blaža Jurjeva Trogiranina. Dojmljiva je i Bogorodica s Djetetom  iz samostana sv. Lovre u Šibeniku koja se pripisuje skradinskome slikaru Jurju Čulinoviću.  Nastalo krajem 15. stoljeća to je u Hrvatskoj jedino  poznato djelo toga umjetnika koji se školovao u Italiji odakle donosi nove renesansne zasade slikarske umjetnosti.
U kulturno-umjetničku povijest Šibenske biskupije upisni su i vrhunski primjeri iluminiranih kodeksa, antifonara i graduala. U Liber sermonum II.  glasovita je Šibenska molitva, jedan od najstarijih spomenika hrvatskoga jezika pisan latinskim pismom na čakavskom narječju iz 14. stoljeća.
Kontinuitet stvaralačkoga duha očituje se i u djelima hrvatskih humanista šibenskoga roda - Jurja Šižgorića, Antuna i Fausta Vrančića, Ivana Polikarpa Severitana, Ivana Tomka Mrnavića, Ivana Lukačića... Također u mnogim raspelima i baroknim oltarima, u  ljepoti  liturgijskoga posuđa i ruha, u izradbi orgulja ( šest ih je danas u samom  Šibeniku) .. -  sve do našega stoljeća, kada se obnavljaju ili grade nove crkve poput Sv. Marije u Biskupiji podignute na mjestu crkve iz Zvonimirova doba prema nacrtu Ivana Meštrovića godine 1938. Posvećenju te crkve  18. srpnja 1938. nazočio je i nadbiskup zagrebački Alojzije Stepinac. Danas se obnavljaju  crkve i samostani stradali u  srpskoj agresiji na Hrvatsku. Stari sjaj vraćen je kupoli šibenske prvostolnice koju je 18. rujna 1991. pogodila neprijateljska granata.
Kulturološki pothvat kakav je  izložba »Na slavu Božju« rezultat je zauzetosti autorskoga tima iz šibenskoga muzeja: Ksenije Kalauz, koja je koncipirala izložbu,  Željka Krnčevića, Gojka Lambaše i Tomislava Pavičića, koji su i pisci  kataloških tekstova. Upečatljivu dojmu  likovnoga postava pridonio je arhitekt  Aleksandar Ljahnicky. Ritmiziranim rasporedom izložaka i dinaimičnim odnosom između detalja i cjeline postigao je likovnu funkcionalnost.


			
		
