
			»Hajduk ne smije biti  prvi«
			
				»Želio sam da Hajduk ima ravnopravno sudjelovanje u Prvoj ligi a ne samo da bude klub koji će osvojiti drugo  mjesto i  time  se zadovoljiti. Moja Uprava ili nije smjela ili me nije željela zaštititi. Pojedini članovi Upravnog odbora su mi rekli da ne možemo biti prvi sve dok je Franjo Tuđman  predsjednik«,  kaže bivši trener Hajduka Ivan Katalinić

»Hajduk jednostavno nije smio biti prvi«, sukus je  razmišljanja Ivana Katalinića, bivšeg trenera Hajduka koji svoj otkaz nije primio mirno te je sazvao konferenciju za novinare  i ponudio svoje viđenje ovog Hajdukovog razdoblja.

Neću govoriti kao trener već kao veliki navijač Hajduka. Navijači moraju znati što se događa, prvi put kada sam odlazio iz Hajduka nisam ništa govorio, jer je klub bio bolje organiziran,  a to potvrđuju i rezultati tog razdoblja.

Katalinić o radu Upravnog odbora Hajduka kaže:

Pogriješio sam što sam uopće došao, pokazalo se da ovo uopće nije moje društvo. Bio sam bez podrške, jer oni gledaju samo svoje interese. Ljudi u Upravnom odboru ne znaju nogomet, nego su došli politički i obavljaju drugu zadaću. Možda sam i svojim izjavama dolijevao ulje na vatru, pogotovo prije utakmica sa Croatijom i to im je smetalo. No,  želio sam da Hajduk ima ravnopravno sudjelovanje u Prvoj ligi, a ne samo da bude klub koji će osvojiti drugo  mjesto i  time  se zadovoljiti. Moje vodstvo ili me nije smjelo ili nije željelo zaštititi. U našem Upravnom odboru sjede ljudi vezani uz Croatiju i njihovu politiku, a  to najbolje potvrđuju utakmice s Croatijom. Dobro se sjećam prve utakmice s Croatijom i suca Širića,  potom  je u doigravanju sudac Malovac bio kažnjen jer je trebalo završiti neodlučeno, ali je na našu sreću Gabrić obranio 11-erac. Pa, eto i dopinška kontrola, kada su je Viduka i ne znam tko još odbili, brzo se  zataškala. A posebno mi je sumnjiva utakmica u Zagrebu u doigravanju. Onako kako je Novak sudio mislim da pokazuje kako je postojao  dogovor klubova. Poslije utakmice napao me  šef policije,  a mi igrali s igračem manje i sudac je imao onoliko previda. Ta njegova izjava poremetila je odnose i on je kriv što nismo osvojili prvo  mjesto.

Katalinić je pričao o izjavama pojedinih članova Upravnog odbora kluba:

Rečeno mi je, zapravo pojedini članovi Upravnog odbora su mi rekli da ne možemo biti prvi sve dok je Franjo Tuđman  predsjednik. Bio sam iznenađen jer sam mislio da se sve događa na terenu.

Nezadovoljan je bio i potpisivanjem ugovora s pojedinim igračima, pa pojašnjava:

Dolazak Mate Baturine je probio plafon u Hajduku što se tiče ugovora, nastale su velike razlike među igračima. Neki su plaćeni 300-400.000 DEM godišnje,  a neki samo po 20.000 DEM. O Vučku se pisalo i govorilo da ima basnoslovne ponude inozemnih klubova, a nakon što je potpisao ugovor više se ne govori o takvim ponudama. Napuhavalo se da bi se potpisao što bolji ugovor s Hajdukom.

Katalinić u svom monologu ističe i da mu je uprava rušila autoritet.

Eto ja sam  odlučio da kapetan momčadi bude Računica, kao najstariji igrač, ali su oni kazali da je on Srbin i da to on  ne može biti. Smatram da je odluka o kapetanu bila u mojoj domeni posla. Osim toga u Varaždinu u susretu doigravanja s Varteksom u poluvremenu su mi upali u svlačionici, a ja sam ih potjerao, i Luketina i Dolića i Maršića i to im se nije svidjelo.

Katalinić je kazao da je dugo radio pod pritiskom otkaza:

Čim smo ove sezone počeli pripreme govorilo se o mom otkazu što mi je otežavalo rad, igrači su to osjetili pa sam i ja izgubio malo volju, te  se nismo pripremili kako treba. A i prije početka priprema naletio sam kada su Kovačević i Šurjak »crtali« momčad, a da se sa mnom nisu konzultirali. Oba direktora i Maršić i Šurjak su mi radili iza leđa, dovodili drugog trenera,  nisu sa mnom razgovarali. Nitko mi nije kazao, Kataliniću to ti ne valja. Samo jednom sam razgovarao s predsjednikom Kovačevićem, on je slušao samo Šurjaka, a i ovi događaji s Poklepovićem  su mi  kompletno srušili autoritet. Međutim,  nisam mogao dati ostavku, jer sam morao duple novce  vratiti klubu.

O novom treneru  Matkoviću kaže:

Baš mi je drago da je Ivica Matković preuzeo kormilo, pa da vidi koliko igrači znaju ili ne znaju. Tako će se najbolje vidjeti kako radi omladinski pogon čiji je on bio voditelj i zato bio plaćen 60.000 DEM godišnje, zapravo se mjesto voditelja omladinskog pogona pretvorilo u administrativno mjesto a trebalo bi se raditi na terenu.

Poruka Hajduku:

Klub se mora bolje organizirati jer je to jedini način napretka. Upravni odbor mora živjeti sa klubom da sve bude kao u obitelji. Moraju ići na svako putovanje poput ovih iz Croatije, a ne samo u Zagreb se slikati. Ovakva publika kao što je Torcida zaslužuje jači Hajduk.



			
		
