
			U Dubrovniku osveta ili vaterpolo?
			
				Vaterpolisti Splitske banke dolaze u Dubrovnik na uzvratni susret finala Kupa Hrvatske (utorak, 20.15) sa pet pogodaka prednosti / Kapetan Juga Elvis Fatović kaže: Cilj nam je pobijediti, a ako pružimo dobru igru i ukaže nam se prigoda za dostizanje zaostatka, znat ćemo je iskoristiti

Osokoljeni visokom pobjedom (13-8) u prvom susretu finala Kupa  Hrvatske odigranom u srijedu u Splitu, vaterpolisti  Splitske banke mirno putuju na uzvratni susret u Dubrovnik koji će se odigrati u utorak  s početkom u 20.15 sati, ali su u svojim istupima vrlo oprezni. Vaterpolisti Juga, pak, vjeruju da je u  njihovom gruškom bazenu pet pogodaka zaostatka nadoknadivo.
Događaji iz poljudskog bazena aktualni su i uoči dubrovačkog dvoboja, a bilo je i prijetnji.  Dubrovčani se nisu pomirili s odlukom da Đogaševo udaranje Molnara (razbijena mu je arkada) ostane  nekažnjeno, pa je čak predsjednik Juga Konsuo poručio  Đogašu da mu je bolje ne doći u Dubrovnik. No,  vaterpolisti Juga su sami svjesni da nemaju previše izgleda ako se koncentriraju na nekakvu osvetu, a  ne na vaterpolo. Stoga je i kapetan Juga Elvis Fatović izjavio:

Moramo zaboraviti događaje i suđenje sa splitske utakmice. Važno je da uđemo u bazen hladne glave, a cilj nam je pobijediti. Ako pružimo dobru igru i ukaže nam se prigoda za dostizanje zaostatka, znat ćemo je iskoristiti.

Ključ visoke pobjede »bankara« u prvoj utakmici je što su dobrom obranom  spriječili centre Molnara i  Smodlaku. U tom dijelu igre isticao se iskusni Vegar, ali pitanje je hoće li mu to uspjeti i u  Dubrovniku. Naime, nakon susreta prigovaralo se sudačkom paru Štampalija-Curić da su dozvoljavali grubu  obranu na centrima. Stoga se može očekivati bitno različito suđenje u Dubriovniku, odnosno utakmicu  s puno isključenja.
Zato će pobjednika odlučiti igra s igračem više, odnosno igračem manje u bazenu. A  »bankari« su postali prvaci Europe baš zahvaljujući kvalitetnoj igri i s igračem više i igračem manje.
Splićani su u posljednje dvije sezone osvojili prvenstvo Hrvatske i Kup prvaka, te ovoj generaciji kojom  uspješno dirigira Dragan Matutinović nedostaje još Kup Hrvatske. I sam Matutinović kaže:

U prigodi smo osvojiti trofej koji nam nedostaje i to je veliki izazov za moje igrače. Ali, mi u  Dubrovniku polažemo »malu maturu«, »veliku« smo apsolvirali u Napulju. Jug je super kvalitetna  momčad i moramo biti oprezni.  Ako ih smirimo u Gružu, bilo bi to pravo malo remek djelo. Pogotovo  jer je ozračje zapaljivo i trebalo bi gasiti, a ne još više paliti. No, imamo dobar rezultat, kvalitetni smo i  mislim da ćemo osvojiti Kup.

Veselin Đuho, trener Juga, svjestan je da poraz od pet pogodaka ne ostavlja previše mogućnosti za njegovu momčad u drugom susretu. Zapravo, moraju odigrati super kvalitetno, hrabro i riskantnom igrom isprovocirati sreću.

Nećemo se predati dok god budemo imali prigodu zgrabiti Kup. Nadam se pravoj, fer podršci  gledališta koja bi trebala poticajno djelovati na sve nas. Vjerujem da ćemo imati prigodu sustići rezultat,  ali hoćemo li ih uspjeti poraziti sa šest pogodaka teško je prognozirati, kazao je Đuho.



			
		
