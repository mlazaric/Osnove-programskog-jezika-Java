
			Raspušta se nogometna vlada?
			
				Nakon što su se predstavnici Rijeke i Hajduka već povukli iz svih nogometnih tijela HNS-a, učinili su to i predstavnici Osijeka, pa se postavlja pitanje ima li uopće sadašnji Izvršni odbor mandat za odlučivanje

Početak posljednje sjednice Izvršnog odbora Hrvatskog nogometnog saveza bio je veoma buran. Sve je uzburkao potez Antuna Novalića, predsjednika osječkog prvoligaša. On je, naime, demonstrativno napustio skup u hotelu »Sheraton«. Zašto?

Smatram da Vlatko Marković nije sposoban voditi Savez kako treba. Izabrali smo ga s nadom da će on naš Savez približiti Uefi, ali se ništa nije pomaklo s mrtve točke, rekao nam je u petak Novalić.
Reprezentacija i klubovi, dapače, bili su i ove sezone šikanirani od sudaca na europskoj sceni što je djelomice razlog naših slabijih rezultata. Predsjednik našeg Saveza, u tom smislu, nije učinio gotovo ništa.

Predsjednik osječkih »bijelo-plavih« kao razlog svom odlasku sa sjednice, podvlači još nešto:

Drugi razlog je cjelokupno loše stanje u našem nogometu. Većina članova Izvršnog odbora »zabija glavu u pijesak«, ne želeći priznati da u našem nogometu vlada kaos. Neregularnosti i suđenje na štetu mnogih, a posebice u susretima sa Croatijom, već su prešli sve granice i tomu moramo stati na kraj! Zbog svega, odnosi između Zagreba i Splita dovedeni su do točke ključanja, što nitko ne želi priznati. Tu se mora nešto učiniti, dok se ne dogodi tragedija, kaže Novalić, a na kraju završava:
Savez ni našem klubu nije pomogao koliko je mogao. Nisu ni mrdnuli prstom u »slučaju Štimac«. To je tužno i bio je dodatni razlog zbog kojeg sam sve rekao na sjednici i potom otišao. Tražio sam, prethodno, hitnu sjednicu Skupštine HNS-a, ali nisam naišao na odobravanje. Mislim da sadašnji Izvršni odbor, bez predstavnika Hajduka i Rijeke, nema mandat za dugoročne projekte. Skupština je naprosto neizbježna...

Nakon što su predstavnici Rijeke i Hajduka već povučeni iz tijela Hrvatskog nogometnog saveza, eto, na pomolu je da isto to učine i nogometni djelatnici iz Osijeka.


			
		
