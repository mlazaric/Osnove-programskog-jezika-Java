
			NA TRAGOVIMA SVAKODNEVICE
			
				Zagrebačko kazalište mladih / Uz premijernu izvedbu predstave »Grad u gradu« Bobe Jelčića i Nataše Rajković / Dopadljivi prizori reciklirane stvarnosti

Nakon što su na pozornici Teatra ITD razotkrivali prostore susreta i rastanaka jedne obitelji u predstavama »Usporavanja« i »Nesigurna priča«, Nataša Rajković i Bobo Jelčić izašli su iz dnevnih soba i svoja su scenska istraživanja usmjerili na svakodnevicu uposlenika neke prilično neuspješne izdavačke kuće. Scenski projekt »Grad u gradu«, premijerno izveden u dvorani »Janje« Zagrebačkog kazališta mladih,  upućuje u podnaslovu na »dugi i otvoreni razgovor o nama i s nama...« koristeći se sada već prepoznatljivom metodom pomoću koje stvarnost izravno ulazi u teatar.
»Usporavanja« su se poigravala zadanom temom u otvorenoj strukturi scenske situacije, »Nesigurna priča« nudila je nacrt teksta koji je već bio utemeljen u prijašnjoj predstavi, a »Grad u gradu« nastao je po dramskom predlošku koji zadaje okvir i usmjerava zbivanja. Umjesto pet izvođača, u svojoj najnovijoj predstavi Bobo Jelčić izvodi na pozornicu dvanaest glumaca kojima »dopušta« da govore o politici, zdravlju, vjeri, seksu... Njihove su priče prepisane iz života i ponuđene publici za prepoznavanje, a disperzivnost njihova govora trebala bi odgovarati neorganiziranoj rasutosti naše neposredne stvarnosti.
U dodirima javnog i privatnog Nataša Rajković i Bobo Jelčić iznalaze nadahnuće za »Grad u gradu« ispisujući skicu teatarskog događaja kojemu je izmaknulo središte. No, ovoga puta u fragmentima njihove usput spomenute priče otkriva se zaplet, traga se za krivcem, pokušavaju se razotkriti razlozi stečaja izdavačke kuće... te forma nužno postaje dramatičnom. Glumci ovdje ne koriste vlastita imena, već imena fiktivnih likova koji funkcioniraju gotovo po tipskim pravilima, a čije su sudbine unaprijed zadane. Stoga je i igra ulaska u ulogu, bivanja i glumljenja na sceni, doživljavanja i proživljavanja, zadržavanja ili gubitka identiteta, u najnovijoj predstavi Zagrebačkog kazališta mladih bliža teatralizaciji i samo naizgled mnogo jasnija.
Time se mjestimice gubi neposrednost pristupa, dok su u dramaturškoj strukturi jače istaknuta zbunjujuća mjesta u onim ograničenjima koja sada eksplicitno ukazuju na poigravanje konvencijama. Granica između realnosti i fikcije, imaginacije i egzistencije se pomiče i »Grad u gradu« mnogo je bliži glumljenom životu, nego »življenju stvarnosti« u teatru.
Unatoč tome, novi autorski projekt Bobe Jelčića i Nataše Rajković zabavio je publiku svojim upadicama u stvarnost, osobnim ispovijestima i frustracijama svakodnevnih gubitnika u kojima se lako prepoznajemo. Smijeh što je pratio pojedine prizore, smijeh je gledatelja koji je sučen s vlastitom nemoći kroz izravnu identifikaciju s recikliranim fragmentima stvarnosti koje mu se u »dugom i otvorenom razgovoru o nama i s nama...« nude.
U takvom konceptu vidljiva su dva načina predstavljanja. Onaj što ga koriste Dražen Šivak, Katarina Bistrović-Darvaš i Nataša Dangubić, glumci koji su u »Usporavanju« i »Nesigurnoj priči« istražili dvostrukost u mogućnosti povezivanja fiktivnog i realnog prostora igre te pristup skloniji teatarskim projekcijama stvarnosti kojim se poigravaju Doris Šarić-Kukuljica, Urša Raukar, Nataša Dorčić, Edvin Liverić, Zoran Čubrilo, Damir Šaban, Kristijan Ugrina, Branko Supek i Maro Martinović.


			
		
