
			»Nisam definitivno rekla - ne«
			
				»Ne može sport dovijeka biti iznad svega u mom životu. Međutim, svakako ću još dobro razmisliti o svemu«, kazala je hrvatska odbojkašica Irina Kirilova o povratku u reprezentaciju

Nakon dvadesetgodišnje uspješne karijere, reprezentativna hrvatska odbojkašica Irina Kirilova u proljeće ove godine odlučila je napustiti odbojkaški teren. Rujanski poziv iz talijanskog prvoligaša Medinexa iz Reggio Calabrije nagnao ju je da promijeni mišljenje i odradi još jednu sezonu, međutim hrvatskom izborniku Ivici Jeliću nije uspjelo da Kirilovu vrati i u reprezentaciju. Prošlogodišnje Svjetskog prvenstvo tako je ostalo posljednje njeno druženje s reprezentativnim kolegicama, no Jelić ni nakon gotovo godinu dana nije odustao od angažmana ponajbolje svjetske tehničarke.
Vidjevši probleme svoje vrste na nedavnom Svjetskom kupu u Japanu, na kojem je hrvatska selekcija zauzela osmo mjesto sa četiri pobjede i sedam poraza, Jelić je odlučio na širi popis reprezentacije (18 odbojkašica) za kvalifikacijski turnir u Bremenu ponovno uvrstiti Irinu Kirilovu i Jelenu Čebukinu. Plasman na Olimpijske igre u Sydneyu, za koji ce se hrvatske odbojkašice u siječnju boriti u Bremenu, uz dvije naturalizirane Hrvatice bio bi kudikamo izvjesniji. Naime, čak i ako u Bremenu ne uspiju, hrvatske djevojke imat će priliku da nastup na olimpijskom turniru izbore na posljednjim kvalifikacijama u lipnju 2000. godine u Tokyju.

Ponovno sam razgovarala s Jelićem u srijedu ujutro, no nismo postigli nikakav dogovor, odnosno nisam mu mogla dati konkretan odgovor na pitanje hoću li ponovno zaigrati za reprezentaciju. Odlučila sam da više neću nastupati za reprezentaciju, jer jednom sam morala prekinula, iako znam da izabrana vrsta ima priliku da se plasira na OI u Sydney. Mislim da ljudi razumiju moju odluku, moram malo misliti i na sebe i na svoju budućnost. Ne može sport dovijeka biti iznad svega u mom životu. Međutim, svakako ću još dobro razmisliti o svemu. Još uvijek nisam rekla definitivno ne, kazala je Irina Kirilova.

U svojoj riznici medalja Kirilova već ima sve moguće klupske i reprezentativne medalje, pa tako i olimpijsko zlato (osvojila ga je sa sovjetskom reprezentacijom na Olimpijskim igrama u Seoulu 1988. godine). Međutim, to nikako nije otežavajuća okolnost njenom povratku, jer Kirilova je poznata kao borbena odbojkašica, koju nikada nije trebalo motivirati da bi pružila maksimum. Ove jeseni nekoliko je puta u medijima izjavljivala kako se više nema namjeru odazivati Jelićevim pozivima, no čini se da su ju uspjesi pomlađene hrvatske reprezentacije ipak pokolebali. Izgleda da osjeća moralnu obvezu da pomogne tim djevojkama u naporima da u Sydneyu postignu svoj vrhunac.

Reprezentaciji neće biti lako na putu do Sydneya čak i ako se Čebukina i ja vratimo. Nisam sigurna da ćemo uspjeti izboriti plasman na Igre već u Bremenu. Iskreno rečeno nisam vjerovala ni da će djevojke u Rimu osvojiti europsko srebro. Svaka čast, to je zaista bio sjajan rezultat. A ni osmo mjesto na Svjetskom kupu nije loš plasman. Znam da nas reprezentacija treba, jer na Olimpijske igre ide se jednom, odnosno najviše dvaput u karijeri, ali morat ću dobro razmisliti o svemu. Znam koliko sam dala hrvatskoj odbojci i zbog toga spavam mirno. Nikada nisam tražila novac za igranje u reprezentaciji i uvijek sam davala sve od sebe, završila je Kirilova.

Ugovor Medinexa, trenutno prvoplasiranog sastava talijanskog prvenstva (osam pobjeda u osam utakmica) i hrvatske odbojkašice, koja je godinama bila okosnica izabrane vrste, završava krajem prosinca. U talijanske klubove, naime, nakon Svjetskog kupa stigle su kubanske reprezentativke (kojima je to bila nagrada za prvo mjesto u Japanu) i zauzele svoja mjesta u postavama. Kirilova još uvijek nije odlučila hoće li konačno završiti karijeru, produžiti ugovor s Medinexom ili potražiti novu sredinu.


			
		
