
			»Kraljevo« u novom vremenu
			
				HNK Ivana pl. Zajca / Krležino »Kraljevo« koje je na programu u petak, 3. prosinca, neće biti puko »podgrijavanje« stare predstave / Režija Vito Taufer

U riječkom HNK Ivana pl. Zajca ponovno se, po treći puta, rađa predstava »Kraljevo« u režiji Vite Taufera, predstava koju se danas može nazvati antologijskom predstavom Hrvatske drame. Naime, 1991. kada je postavljena prvi put, u vrije Domovinskog rata, to scensko upozorenje Krležine rane drame bilo je višestruko nagrađeno i označeno kao najveći kazališni događaj sezone. »Kraljevo« je prvi put obnovljeno 1994., ali to više nije bilo isto »Kraljevo« jer je svojim reduciranim oblikom na scenu donijelo gotovo novu predstavu. I druga obnova koja je na programu 3. prosinca neće, sudeći po najavi na konferencije za novinare, biti puko »podgrijavanje« stare predstave, nego nov kazališni čin što je nastao kao odraz aktualnog trenutka.
»Zadržao bih isto 'Kraljevo' ukoliko bi to bilo moguće. No, ljudi i vremena se mijenjaju pa treba početi ispočetka. Zapravo provjeravamo što je živo i zanimljivo te kako taj materijal sklopiti u nešto novo. Nastojat ćemo priču spustiti na zemlju i karaktere učiniti ljudskijima nego prije«, kazao je Vito Taufer napomenuvši da će osnovna struktura ostati ista. Najavio je još kraće trajanje predtave, u čemu vidi prirodan proces eliminacije suvišnoga. Govoreći o radu s glumcima, naglasio je da je Ecija Ojdanić koja prvi put igra ulogu Anke zapravo najbolja Anka dosad, iako se radi o najsloženijem i najartikuliranijem karakteru. Redatelj je na kraju rekao da i ovu predstavu, kao i sve svoje predstave, radi za mladu publika koja poput njega samog u kazalište dolazi potražiti odgovor na pitanje:  što nam danas znači kazalište?
Koreograf Matjaž Farič  kazao je da se radi o predstavi punoj pokreta, pri čemu taj pokret dolazi iznutra, a ovvaj put će pridonijeti da »Kraljevo« dobije intimniji karakter. Glumac Galliano Pahor, koji ulogu Herkulesa igra u sve tri verzije, drži da druga obnova posve odgovara ovom vremenu te opet očekuje sjajnu predstavu, uz napomenu da je Vito Taufer osvježenje u ustaljenu teatru. I Ecija Ojdanić već vidi indikatore dobre predstave jer je u predstavu donijela jednu posve novu Anku. »Mogu obećati da ova predstava ne znači Tauferov povratak na mala vrata u riječko Kazalište, već da ćemo i nadalje surađivati«, najavio  je intendant Srećko Šestan i dodao da je »Kraljevo pravi izbor za kazališni oproštaj s ovim tisućljećem.
U predstavi u četirima glavnim ulogama, osim dvoje spomenutih, igraju još Žarko Potočnjak i Denis Brižić, uz sudjelovanje svih članova Hrvatske drame te članova Baleta, zbora i orkestra riječkog Teatra. Autorsku ekipu, uz redatelja Taufera i koreografa Fariča, čine skladatelj Stanko Juzbašić, scenograf Dalibor Laginja, kostimografkinja Barbara Stupica, kreator rasvjete Deni Šesnić te kreatorica maski Aljana Hajdinjak.


			
		
