
			Hrvatska ponosna na odbojkaško srebro
			
				Odbojkašice Rusije nove su europske prvakinje, nakon što su u finalnom dvoboju pobijedile izabranu vrstu Hrvatske 3-0 (18, 19, 12) / Srebrna medalja osvojena ovdje na Europskom prvenstvu zapravo je zlatna, jer Ruskinje su ionako  iz neke druge priče i Hrvatska bi jedino pojačana sa njima, u onom svom negdašnjem izdanju sa Kirilovom, Čebukinom i Sidorenko mogla možda ugroziti ruski sastav, ali opet samo u jednoj od pet utakmica

Rusko odbojkaško carstvo ostaje neuzdrmano, kruna ostaje na glavi nenadmašnog Nikolaja Karpolja, čovjeka koji istodobno stvara rezultate i izvanserijske odbojkašice, kao na traci. I tako već 20-ak godina. Hrvatski šport na kraju turobnoga tjedna i poraza Croatije, Cibone, hrvatskih tenisača..., može biti ponosan na odbojkaški biser. Dugo zatvoren u školjci sumnji i nevjerovanja, zasjao je u Perugiji i Rimu. Srebrna medalja osvojena ovdje na Europskom prvenstvu zapravo je zlatna, jer Ruskinje su ionako  iz neke druge priče i Hrvatska bi jedino pojačana sa njima, u onom svom negdašnjem izdanju sa Kirilovom, Čebukinom i Sidorenko mogla možda ugroziti ruski sastav, ali opet samo u jednoj od pet utakmica.
Hrvatske odbojkašice svoje su finale odigrale dan ranije protiv Italije, nadmašivši same sebe, ostavivši snagu u napornih pet setova, a srce na parketu. Znali su da će Ruskinjama u finalu biti samo ugodan sparing partner za trening, kao što su im uostalom na ovom EP bile i sve ostale suparnice. Jedino su Talijanke još u natjecanju u skupini uspjele ruskoj superdominaciji otkinuti jedan set.
U finalu sve je bilo gotovo za 51 minutu - 25-18, 25-19, 25-12. Za Rusiju naravno, za besprijekorno uigrane djevojke, koje su uostalom sve redom članice jednoga kluba, glasovite Uraločke Nikolaja Karpoja. Poneke ruske reprezentativke imaju veći broj nastupa za svoju reprezentaciju nego li što ih ima cijela naša prva postava zajedno. Samo tercet Tiščenko, Morozova i Arkamonova imaju više od 860 reprezentativnih nastupa. Jasno je da se pronalaze žmirećki, a tako su dobro slekcionirane i tako znalački istrenirane da skaču kao na trambolinu. Otuda i superdominacija u bloku kojim su odmah prizemljili sve hrvatske ambicije. Otuda i mogućnost da 66 lopti u napadu bude gotovo ravnomjerno raspoređeno na čak pet igračica, dok su kod nas u finalnom dvoboju 64 lopte u napadu išle samo na dvije djevojke, na Barbaru Jelić (33) i Natašu Leto (31). No, iluzorno je praviti usporedbe s takvim nepresušnim rudnikom pravog športskog bogatstva što broji se stotinama tisuća registriranih športaša i višedesetljetnim kontinuitetom uspjeha. Hrvatice su prve do europskog odbojakaškog diva, što im je na jedini pravi način otvorilo oči koliko vrijede. Sada se opet otvoreno govori o plasmanu na Olimpijske igre iduće godine u Sydneyu, gdje će biti mjesta za barem tri europske reprezentacije. Kada smo Nikolaja Karpoja, koji je ujedno savjetnik i naše reprezentacije, upitali može li Hrvatski sastav izboriti nastup u Sydneyu, u čudu nas je pogledao i uzvratio:

Može? Mora!

Vratili se u reprezentackju Irina Kirilova, koja je nedavno rekla zbogom reprezentativnim obvezama, ali nije odoljela zovu europskog prvenstva i igrama naših djevojaka, pa ih je dotrčala bodriti u finalu, Hrvatska bi bitno ojačala i svoje izglede za Sydney.

Da, mogli bismo se opet vidjeti na Olimpijskim igrama, znakovito je poručila Kirilova.

Čini nam se da bismo ju uz Barbaru Jelić, Natašu Leto, Slavicu Kuzmanić i plejadu mladih igračica mogli igrati i prije.

Dvorana FalaEur

HRVATSKA - RUSIJA 0-3 (-18, -19, -12)
HRVATSKA: Leto 12, Siscovich, Ribičić, Kuzmanić 4, Jelić 15, Lifenštajn, Rimac 6, Kaštelan, Stipanović, Troha, Jerkov, Poljak
RUSIJA: Tebenihina, Morozova, Belikova 9, Plotnikova, Sokolova 14, Godina 11, Šafranova, Artamonova 6, Tiščenko 15, Vasiljevskova 4, Gamova, Senjikova
SUCI: Achille (Italija), Samate (Rumunjska)
GLEDATELJA: 7000
Pogreške pri servisu: Hrvatska 4, Rusija 5
Izravni servis poena: Hrvatska 2, Rusija 2
Blok poeni: Hrvatska 1, Rusija 11
Poeni na pogrešku suparnica: Hrvatska 15, Rusija 11
IGRAČICA UTAKMICE: Elizabeta Tiščenko


			
		
