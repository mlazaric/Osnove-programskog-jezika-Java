
			Predstava dobre vjere
			
				Dječje kazalište u Osijeku / Praizvedba »Badnjak u garaži« Davora Špišića i Saše Anočića, po motivima Kozarčeve priče / Nov iskaz osječkih glumaca, praksom pretežito lutkara

Nastojeći izbjeći uobičajene, nezahtjevne kazališne prigodnice, osječko Dječje kazalište godinama prije najvećeg obiteljskog blagdana Božića priređuje premijere, pače praizvedbe tekstova suvremenih domaćih autora. Tako se nizu, u kojem su u različitim poetičkim i žanrovskim izričajima dosad predstavljeni naslovi Šimuna Šite Ćorića, Branka Mihaljevića, Mire Gavrana, Krune First-Medić i drugih, u utorak pridružio osječki dramatičar i prozaik Davor Špišić (1961.), koji prvi put surađuje s Dječjim kazalištem.
Špišića je zaintrigirala manje poznata priča slavonskog autora Josipa Kozarca (1858. - 1906.) »Mlinar i đavo«, »u kojoj đavo, da bi ostvario zle ciljeve, nagovara stanovnike siromašnog sela zlostavljati bližnjega svoga«. Naravno da đavo, zaključno, u tome ne uspijeva, ali je sam konflikt bio Špišiću dovoljno zanimljiv da ga u dobroj vjeri, na autorski način, osuvremeni i bez velikih dvojbi ponudi redatelju i glumcima, a osobito mladoj publici današnjeg senzibiliteta.
Umjesto mlinara, Špišićev protagonist je majstor garaže automehaničar, a radnja je smještena u neidentificirano mjesto Glogovac na životnim marginama. Pravo mjesto da se u njemu pojavi »zlikovac i dealer automobila« Vragati koji bi na sam Badnjak pokušao zavladati, jasno, kad bi u tome uspio.
Osječka predstava »Badnjak u garaži« na planu scenskog opredjeljenja, forme, pa i ponešto pretjerane samouvjerenosti, nastoji ostvariti za ovdašnje prilike neuobičajeno kazalište, koje nije nužno namijenjeno samo mladima. U tom smislu ovaj repertoarni potez Dječjeg kazališta stanovit je iskorak.
Redatelj Saša Anočić, darovit glumac zadnje akademske klase u osječkome HNK, umjetnik je snažne mašte i animatorskog zanosa kojim je uspio zažariti ansambl i privoljeti ga radosnoj igri. Koristeći elemente slapstick-komedije, uvijek s malim pridržajem, sve do groteske, kadrirajući scenske prizore kadikad u ponešto razvučenoj naraciji, redatelj je ipak uspio uspostaviti dobar protok priče. U predstavi je većina glumaca, praksom pretežito lutkara, ostvarila kvalitetne iskaze. To se prije svega odnosi na odličnog Tihomira Grljušića u ulozi Vraga te na glumice Ingu Šarić, Aleksandru Colnarić i Aretu Ćurković, kao i na ovaj put pritajenog, ali stilski dosljednog Ivicu Lučića u ulozi majstora garaže, koji svojom plemenitošću brani, a potom principijelnom dobrotom i pobjeđuje.
U predstavi s elementima westerna, stripa i drugih »novica« našeg stoljeća igrali su i Đorđe Dukić, Snježana Ivković (uspješna persiflaža) i Zoran Grkinić, a najnezahvalniju ulogu naratora imala je Zvjezdana Bučanin. Taj dio teksta, na žalost, nije bio dobro osmišljen, kolokvijalizacija jezika na mađarski bila je posve nepotrebna i distonirala je priči u kojoj taj lik ima funkciju verbalnog motivskog provođenja.
Predstavu »Badnja u garaži« likovno je vrlo dobro osmislio Željko Zorica, čijoj sceni su se pridružili izvanredni kostimi Mirjane Zagorec. Osobito valja istaknuti prinos maskera i vlasuljara Josipa Saboa. Igor Valeri je autor primjerena glazbe, a Ksenija Zec bila je odlična redateljeva suradnica za koreografiju i scenski pokret. Premijerna publika ispratila je »Badnjak u garaži« s odobravanjem, u kojem se osjetio i tračak nedoumice o budućem životu predstave. Uostalom, najbolje da sama predstava dokaže svoju opstojnost.


			
		
