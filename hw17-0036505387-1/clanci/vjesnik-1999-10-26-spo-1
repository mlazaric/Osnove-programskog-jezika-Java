
			Je li Croatia spremna za novi europski pothvat?
			
				Maksimirski će gost u srijedu, u 4. kolu skupine D Lige prvaka, biti aktualni evropski prvak Manchester United (20.45 sati) / Za plasman u drugi krug natjecanja »modrima« trebaju dvije pobjede,  protiv Manchestera i Marseillea u sljedećem kolu / Očekuje se dolazak 1500 navijača iz Engleske, sudit će  Nizozemac Dick Jol

Što li je sve Croatia propustila u Grazu... Eh, da su  zagrebački nogometaši svladali Sturm prošloga utorka, sad bi se u srijedu (stadion u Maksimiru, 20.45 sati) iznova tražila ulaznica više. Dolazi Manchester United, da su u Grazu upisana tri boda, »modrima« bi pobjeda protiv aktualnoga evropskog prvaka osigurala proboj u drugi dio Lige prvaka! Ovako, za ostvarenje tog ranije zacrtanog cilja bit će neophodne dvije pobjede (iako ima i drukčijih računica, ova je ipak najrealnija), protiv Manchestera doma, te za 10 dana u gostima protiv Marseillea...
Krunoslav Jurčić ima tri žuta kartona i neće ga biti u sastavu protiv Engleza. Dražen Ladić i Mario Tokić su ozlijeđeni, pa iako su započeli s treninzima, male su šanse da ćemo ih vidjeti na terenu. Tokićeva  je zdravstvena situacija nešto bolja, međutim nismo baš sigurni da će  trener Osvaldo Ardiles  u ovako važnoj utakmici odlučiti pogurnuti na teren poluspremnoga igrača.
Tomislav Butina iz utakmice u utakmicu postaje jedan od Croatijinih aduta, pa se tako Ladićev izostanak gotovo uopće ne osjeti. No, treba znati da ni Butina nije svemoćan, uostalom u njegove dvije startne utakmice, unatoč sjajnim obranama, »plavi« su dohvatili tek jedan bod (Sturm 0-1, Hajduk 1-1)!  Je li srijeda pravi dan za prvu Butininu pobjedu na Croatijinim vratima?
Bit će silno teško. Iako je Manchester United u opipljivoj krizi igre i rezultata, iako također ima niz problema s ozlijeđenim nogometašima, bit će to dvoboj u kojem će za pobjedu trebati uložiti 150 posto vlastitih mogućnosti, a uz to imati i lijepu dozu sreće. Sigurno je da Manchesterov trener-menedžer Alex Ferguson neće moći računati na Butta i Scholesa, Butt je operirao bruh, pred Scholesom je odlazak na identičnu operaciju. No, na travnjak se nedavno nakon ozljede vratio kapetan Roy Keane, pa iako je daleko od željene forme, njegova nazočnost na travnjaku još kako mnogo znači Unitedu.
U Zagreb će doći i oko 1500 navijača Manchester Uniteda, prema zadnjim informacijama s Old Trafforda, do petka je bilo prodano 700 ulaznica. No, u evropskome prvaku uopće ne sumnjaju da će svojim navijačima prodati sve ulaznice koje su otkupili od Croatije (cijena je bila 35 DEM). Engleski klub dolazi u Zagreb u utorak posebnim zrakoplovom u 12.55 sati, odsjest će u hotelu »Sheraton«, a u večernjim će satima isprobati i maksimirski travnjak. Za utakmicu je akreditirano više od 200 domaćih i inozemnih novinara i foto-reportera, a sudac dolazi iz Nizozemske. Uefa je, naime,  arbitražu povjerila 43-godišnjem Nizozemcu Dicku Jolu.
Splitski je bod, nakon blijede igre i poraza u Grazu, iznova udahnuo »modrima« samopouzdanje. Pa iako se na zagrebačkim nogometašima osjeća umor od non-stop igranja, ni Manchester United nije u boljoj situaciji. Uostalom, nisu li ljetne pripreme u Maksimiru hvaljene kao odlične? Ako je tako bilo, onda će »plavi« dohvatiti i svježinu sad kad im je to najpotrebnije. U predvečerje utakmice koja može mnogo toga donijeti. Može li aktualni evropski prvak pasti u Maksimiru, može li manchester United izgubiti dvije utakmice za redom u Ligi prvaka? Svi priželjkujemo »modri« pothvat...


			
		
