
			I Pentagon u iščekivanju Svjetskih vojnih igara
			
				Za nastup na 2. svjetskim vojnim igrama u Zagrebu, koje počinju 7. kolovoza,  prijavljeno je 75 zemalja / Najviše natjecatelja imat će Hrvatska, 540, na drugom mjestu su SAD sa 350,  a na trećem Italija sa 338 sudionika / Kad je riječ o 2. SVI, oglasio se i Pentagon, čiji je glasnogovornik Craig Quigley izjavio kako će se američki vojnici-sportaši u Zagrebu natjecati u 21 od 24 sporta

Početak 2. svjetskih vojnih igara sve je bliže, organizatori polako sve poslove privode kraju kako bi Zagreb spremno dočekao 7. kolovoza, prvi dan Igara. Zasad je prijavljeno 75 zemalja-sudionica, a najviše natjecatelja imat će Hrvatska. Naime, kao zemlja domaćin Igara sudjelovat ćemo u sva 24 sporta koliko ih je u programu 2. SVI.
Hrvatska će imati 540 natjecatelja, na drugom mjestu su Sjedinjene Američke Države sa 350, treća Italija sa 338 sudionika. Najmanje je prijavljenih iz Katara, tek dvojica, i iz Cada, kojeg ce zastupati samo jedan natjecatelj. Od sudjelovanja na Igrama odustali su Indija, Pakistan, Uganda, Iran, Kazahstan, Uzbekistan  i Maroko.
Kad je riječ o 2. SVI, oglasio i Pentagon. Naime, Craig Quigley, glasnogovornik Pentagona, napomenuo je da će se američki vojnici-sportaši u Zagrebu natjecati u 21 od 24 sporta zastupljena na 2. SVI. Uz ostalo, natjecat će se u orijentacijskom trčanju, padobranstvu,  vojničkom petoboju, boksu, košarci, plivanju i hrvanju.
Sportovi na Vojnim igrama podijeljeni su u pet skupina – vojne (mornarički petoboj, orijentacijsko trčanje, padobranstvo, streljaštvo, vojnički petoboj), vodene (kajak i kanu, plivanje, skokovi u vodu, spašavanje, vaterpolo, veslanje), individualne (atletika, biciklizam, maraton, triatlon), borilačke (boks, džudo, hrvanje, mačevanje, tekvondo) i sportove s loptom (košarka, nogomet, odbojka, rukomet).
Svaka grupa sportova ima svog pročelnika koji se brine o problematici tih sportova. Isto tako, svaki sport posebno ima svog pročelnika. No, u organizaciji 2. SVI veliku važnost imaju i ostali sektori, vezani za promet, press-službu, zdravstvo, akrediracije...
Sektor prometa zadužen je za siguran i planski prijevoz svih sudionika, pomoćnog osoblja, djelatnika Ustanove, gostiju i uzvanika. Načelnik Sektora prometa je brigadir Dražen Jakopec, a detaljnije informacije vezane uz ovu temu nalaze se u posebno tiskanom vodiču posvećenom organizaciji prometa na 2. SVI.  Svi akreditirani sudionici 2. SVI imat će pravo na besplatne vožnje zagrebačkim gradskim prijevozom.
Kao i na svim velikim sportskim priredbama, i na 2. SVI važnu će ulogu imati press-služba. Brojne izvjestitelje treba brzo opskrbiti rezultatima, statističkim podacima, izjavamam, zanimljivostima... Kako bi to bilo lakše svakodnevno se, po potrebi i dvaput na dan, izlaziti bilten  2. SVI sa svim novostima, rezultatima i informacijama vezanim uz Vojne igre.
Glavni press centar smješten je na Zagrebačkom velesajmu i ondje će se slijevati informacije sa svih borilišta. Veliku ulogu u primanju i distribuciji informacija imat će i pomoćni press centri smješteni u Sportskom domu, na SRC Jarun i u Sportskom parku Mladost.
Za trajanja 2. SVI u Operativnom stožeru Sektora zdravstva bit će organizirana 24-satna dežurstva. Stožer će nadzirati rad liječničkih ekipa, usklađivati djelatnosti, a ustreba li i angažirati pričuvu, civilne zdravstvene ustanove i Sektor sigurnosti. Pri svakom objektu smještaja na 2. SVI bit će ambulanta opće medicine. Osoblje ambulante čine liječnik opće prakse i bolničar, odnosno medicinska sestra. U pružanje zdarvstvene zaštite tijekom 2. SVI uključeni su Klinički bolnički centar Zagreb, Klinika za traumatologiju, Klinika za zarazne bolesti »Dr. Fran Mihaljević« i Opća bolnica Svetog Duha.
Sektor zdravstva će se brinuti i o anti-doping kontrolama, koje će se obavljati u skladu s pravilima CISM-a (Međunarodno vijeće za vojni sport). Sportaš koji na natjecanju zauzme prvo, drugo ili treće mjesto ili sportaš koji postigne nacionalni rekord ili rekord CISM-a daje uzorak urina koji će se slati na pregled u »Deutsche Sportschule« u Kölnu, u laboratorij s licencom Međunarodnog olimpijskog odbora. Nalaz testova doći će u Hrvatsku u roku 24 sata.
Za Igara, Zagreb će biti ispunjen bogatim kulturno-zabavnim sadržajem. Na ljetnoj pozornici SRC Jarun svakodnevno će biti organizirani glazbeno scenski progoram, koji će počinjati u 21 sat, a na središnjoj pozornici Jaruna u ponedjeljak, 16. kolovoza, bit će priređen i izbor za »Miss 2. SVI«. Dan ranije, na savskom nasipu na Jarunu u 18 sati, na programu će biti aeromiting, talijanski letački program pod nazivom »Frecce tricolori«. Riječ je o spektaklu kojeg će prirediti predstavnici talijanskih zračnih snaga.
Na svim većim gradskim trgovima nastupat će kulturno-umjetnička društava, predstavnici županija Republike Hrvatske. Muzeji i galerije grada Zagreba bit će otvoreni cjelodnevno i bit će besplatni za sve akreditirane sudionike i goste Igara. Svi akreditirani moći će besplatno ući i u zagrebačka kina i kazališta.
Dizajner Boris Ljubičić kreirao je odličja koja će se uručivati najboljim natjecateljima. Ljubičić je već sudjelovao u sličnim projektima, na Mediteranskim igrama 1979. i  Europskom  atletskom prvenstvu u Splitu 1990. Na prednjoj strani medalje nalazi je logotip Igara, na kojem je pet krugova. Zanimljivost je u tome da je peti krug trodimenzionalan. Riječ je o ovjesu koji spaja medalju i vrpcu.


			
		
