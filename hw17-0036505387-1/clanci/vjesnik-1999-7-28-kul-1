
			VIRTUOZI NA DJELU
			
				Osorske glazbene večeri / Zagrebački duo kontrabasista i Zagrebački gitarski trio / Prazivedene skladbe Olje Jelaske i Krešimira Seletkovića

Još je znamenit njemački karikaturist Wilhelm Busch u svojim nizovima crtanih priča uz tekstove opisao kontrabas šaljivim riječima: »... bas, koji ima strašan glas«, a poznata je i dosjetka kako se je kontrabasist, došavši u mirovini na predstavu u glazbeno kazalište, iznenadio što sve sviraju violine, viole i violončeli, njegovi srodnici u grupi gudačkih instrumenata, što njemu nije bilo zadano. Bitna suprotnost tomu su današnji zahtjevi, postavljeni pred bilo kojeg reproduktivnog glazbenika na svim glazbalima na kraju 20. stoljeća, stoljeća neslućenih dosega u mogućnostima glazbene izvedbe. Zbog toga smo minulog tjedna sa zanimanjem krenuli na koncert Zagrebačkog dua kontrabasista na Osorskim glazbenim večerima, jer je takav sastav glazbala za  cjelovečernji koncert nesvakidašnja rijetkost.
Kontrabasisti Mimi Marjanović Gonski i Žorž Draušnik pravi su virtuozi na instrumentu, kojeg dužina hvataljke za tonove, kao i sam kontrabas svojim izgledom, već ulijevaju respekt prema fizičkom svladavanju brzih pokreta kod izvedbe. Koncert je počeo praizvedbom skladbe »Rebus« najmlađeg hrvatskog skladatelja na Festivalu Krešimira Seletkovića, rođenog 1974., a nastavio se simpatičnom »Simfonijom u A« nešto starijeg Antuna Tomislava Šabana, skladbom koju bismo mogli slobodno nazvati Hirom (capriccom) za dva kontrabasa pri čemu je Mimi Marjanović svirao u duru, a Žorž Draušnik mu se suprotstavio istom melodikom u molu i tako, u nekoliko navrata, kroz gotovo cijelu skladbu. Prije stanke izveden je među inim i Koncert op. 3 br 8 Antonija Vivaldija koji je, zahvaljujući  bravuroznoj izvedbi, srušio  sve predrasude o ovoj vrsti glazbala.
Vivaldijev Koncert bio je ujedno jedina točka programa u kojoj je kao nenametljiva pratnja sudjelovala japanska glasoviračica Yoko Kogo, polaznica postdiplomskog studija u razredu Pavice Gvozdić na Muzičkoj akademiji u Zagrebu. U drugom je dijelu programa Duo kontrabasa Marjanović – Draušnik izveo je skladbe J. Haydna, J. Offenbacha, C. Orffa i P. Hindemitha istim, dopadljivim načinom izvedbe, s tim da je u »Tanzstücku« Carla Orffa bio ponajbolje usklađen odnos dvaju tonski dubokih glazbala. Poželjeti je, da ovaj duo izvođača tom uzoru teži u daljem radu.
Tri istinska virtuoza: Darko Petrinjak, Istvan Römer i Goran Listeš tvore Zagrebački gitarski trio, dobro poznat sastav i publici na Osorskim glazbenim večerima koja uvijek dobrano ispuni osorsku stolnicu Marijina Uznesenja. Njihov je koncert počeo prekrasnom »Fantazijom« op. 251 Ferdinanda Carullija, a slijedila je skladba mladog engleskog skladatelja Timothyja Bowersa: »Varijacije na The Earl of Salisbury's Pavane« – sjajno djelo u kojem se niže glazbena obojenost raznim načinima trzanja žica i postava prstiju, koja svojim zvukom spaja stoljeća i odaje dojam visoke kultiviranosti i umnosti skladatelja. Iste odlike kod izvođenja te zahtjevne skladbe imali smo priliku zapaziti u izvedbi Gitarskog trija. Vrhunac bravuroznog virtuoziteta realizirao je Trio u »Koncertnoj Polonezi« Marca Aurelia Zani de Ferantija. Netremice smo slušali i gledali savršenost vladanja gitarama kod najtežih zahtjeva u pasažima brzih pomaka u ovoj skladbi neobične slušne ljepote i ugode, koju je do visokih dosega pojačala sjajna i ležerna izvedba.
U drugom dijelu programa umjetnici su izveli najprije praizvedbu skladbe »Pinina haljina« mlade hrvatske skladateljice Olje Jelaske. Za razliku od Varijacija T. Bowersa, naša skladateljica je krenula traženjem novog zvuka, ali uz prokušane plesne ritmove vezane tradicijski za gitaru. Skladateljica je ostavila ugodan dojam. Slijedila je skladba »Gitarski trio« istaknutog hrvatskog skladatelja Frane Paraća koji nas svojim djelima uvijek iznova obraduje. Izrazit skladateljski smisao F. Paraća prisutan je i u ovom djelu, koje bi svojom puninom tona i raznolikošću ugođaja bilo moguće u zagradi nazvati – Kratka simfonija ŕ 3.  Na kraju programa bila je izvedena skladba »Oceano nox« op. 111 Francisa Kleynjansa, interesantno i dopadljivo djelo s programskim naslovima stavaka: Vidim milijune zvijezda kako sjaje na vodi, Pokop Amphitrita, Ženidba mora i vjetra. Oba osorska koncerta završila su dodatcima i oduševljenim odobravanjem publike.


			
		
