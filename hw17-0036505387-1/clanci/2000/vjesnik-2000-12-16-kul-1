
			Fenomenalan dan i savršen koncert
			
				Pips Chips & Videoclips u »Tvornici« / Zbog izmjene članstva  koncert je bio svojevrsna pretpremijera budućnosti grupe, a razinom nadahnutosti može se usporediti samo s prijelomnim nastupom u »Gavelli« prije par godina

Nakon što su se po drugi put »raspali«, tj. temeljitije izmijenili članstvo sastava, Pips Chips & Videoclips u punoj »Tvornici«, u četvrtak 14. prosinca, napokon su odsvirali »normalan« zagrebački koncert, uvod u kraći nastavak turneje »Fenomenalan dan«. Doduše, posljednji album »Bog« već je predstavljen nastupom u »Kerempuhu«, ali nakon odlaska gitarističkog dvojca Alena Kraljića i Tristana Karasa iz sastava, koncert u »Tvornici« trebao je podrobnije pojasniti je li Dubravko Ivaniš Ripper sposoban nastaviti bez njih. S obzirom na to da se prije početka snimanja »Boga« već našao u sličnoj situaciji - gotovo sam na pozornici »Doma sportova« (»Fiju briju« koncert), dokazao je da je tvrdoglavi zanesenjak koji ne preza niti od radikalnog rastakanja pozicije na kojoj se nalazi - a pogotovo nakon nastupa u »Tvornici«, odgovor može biti samo pozitivan.
Dolazak novih članova, izvrsnog gitarista Nikole Radmana i polovice Svadbasa podgrijao je najave o temeljitoj reviziji dosadašnjeg rada Pipsa i skretanje prema eksperimentalnijoj glazbi, što će se unatoč Ripperovoj optimističnoj samopropagandi tek moći provjeriti na budućim studijskim projektima. Koncert Pipsa u »Tvornici« bio je svojevrsna pretpremijera budućnosti grupe, malo remek-djelo uživo, koje se razinom nadahnutosti može usporediti samo s prijelomnim nastupom u »Gavelli« prije par godina. Slojevita produkcija posljednjih albuma bez problema uspijeva se pretočiti u atmosferu nastupa uživo, pa su složenost  ideja i uspjela realizacija trenutno bez premca unutar domaće scene.
Uvod s temeljito prearanžiranom »Pjevač Beatlesa i Stonesa« otvorio je novo poglavlje, ali čista rockerska krvna slika i pop-dekonstrukcija nije izostala s »Rosita Pedringo«, »Mars napada« i ostalim primjerima hipnotičke buke u kojoj je »iskrivljena« gitaristička buka smještena unutar kao nož britke svirke. No, malo je bendova koji vrhunac koncerta mogu postići sa slojevitim, melankoličnim materijalom poput »Trener morskih pasa«,  »Narko« ili »Nacionalni park«, koje pokazuju bitnu kvalitetu spuštanja napetosti bez gubljenja popratne drame, da i ne spominjemo latino glazbom inficirane »Sao Paolo«, miljama udaljene od uobičajenih shvaćanja »latinice«.
Najkompleksnije pjesme »Dan, mrak« i završna »Bog«, »Na putu prema dole« funkcioniraju kao višeminutni magnum-opusi čija je silovitost dokaz prekoračenja svih ograničenja. Na vrhu piramide su dojmljivi tekstovi, povremeno spoj izravne emocionalnosti i nadrealizma, koje publika sabrano sluša, što je još jedan kuriozitet unutar potrošne domaće estrade. Ako je treći album »Fred Astaire«  pokazao naznake novog stila, onda su »Bog« i koncertni nastupi između definitivno pretvorili Rippera u čovjeka s kreditima u oba tabora:  najjače oružje Rippera odlično funkcionira i u art-slagalicama i u hipnotičkoj buci, pa Pipsi u devedesetima najbolje korespondiraju s okolnim svijetom.
Ukratko, na isteku milenija Ripper je postao jedini profesionalac s kreditom u oba suprotstavljena tabora, »gitara i kompjutera«. Koncert u »Tvornici« bio je spoj vrhunskog sviračkog učinka glazbenika u pjesmama koje pokazuju koliko su napredovali od jednostavnih početaka. Miješanje zdravog popizma s artizmom, rockerske buke s elektronikom, čini Pips Chips & Videoclips ravnopravnim sudionikom globalne utrke daleko izvan uobičajenih granica domaće scene.


			
		
