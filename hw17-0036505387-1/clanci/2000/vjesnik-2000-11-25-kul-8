
			Nenadmašni stilist domaćeg rocka
			

Samostalni koncert Darka Rundeka u punoj »Tvornici« u četvrtak navečer bio je savršena prilika za provjeriti je li Rundekov komorniji tip nastupa na nedavnom koncertu »Zagreb gori« bio koncepcijski hir ili trajna orijentacija pri promociji posljednjeg albuma »U širokom svijetu«. Rezultat u »Tvornici« bio je negdje između: hermetičnost je bila razblažena dovoljnom količinom staroga materijala Haustora, ali je iskorištena prilika da se pokažu vrlo široki stilski gabariti. Pred publikom, koja je u »Tvornici« bila prvenstveno zbog Rundeka i u intimnijem prostoru koji puno bolje odgovara koncepciji koncerta nego otvorena Šalata, Rundek je s pratećim glazbenicima u više od dva sata koncerta ponovno dokazao da je nenadmašni stilist domaćeg rocka. Doduše, premijerno izvedena pjesma radnog naziva »Makedonska« doima se kao polovični ziheraški pokušaj ponavljanja hit-formule »Apokalipsa«, ali je zato sve ostalo bilo kako treba.
Koncert koji prođe toliko brojnim podžanrovskim rukavcima rocka, uspije razgaliti publiku i usput ju provesti terenom višeslojnih asocijacija i zanimljivih aranžmana (doduše, radilo se o stalnoj Rundekovoj publici), kod nas je nemoguće doživjeti od nekog drugog autora. U tonsku sliku propušteni su najrazličitiji sastojci: duhači koji »vuku« na Haustor, Jakopačeva hipnotička gitara, otočki country u pjesmi »Otok«, bolivijska frula u »Ljubav se ne trži« (u izvornijoj, manje pop verziji spram Vještica), španjolska »Ay Carmela« i gruzijska »Tajga« (koja kao da je izašla iz filmova Andreja Tarkovskog), plus mnogobrojni hitovi u finišu koncerta.Unatoč svim pričama o »globalnoj glazbi«, Rundek zvuči i nepopravljivo zagrebački, pogotovu u trenutcima prepoznatljivo dešperatnih tekstova i prepoznatljivih lokalnih opazaka u »Zagrebačka magla« ili »Afrika«. Cijeli koncept, zapravo, povezuje dva  smjera: materijal naklonjen folk-utjecajima koncert vodi prema atmosferi pučke veselice, dok su artizam i »umjetničarenje« drugi dio priče, ali s vrlo malo pozerstva i dovoljnom količinom energije ispod.  Iako Rundekovo korištenje folklora temelj ima još u repertoaru Haustora, suprotstavljeni pasaži kavansko/etnografskog štiha i urbani art-rock promatraju se s jednakim uspjehom i prepoznatljivim kutem gledanja. Rundek je nove i stare pjesme predstavio s izvrsnim pratećim sastavom u kojem su i Jasna Bilušić, Žan Jakopač, Boris Leiner i stalna duhačka sekcija. Gosti koncerta - Srđan Gulić iz Haustora na bubnjevima u tri pjesme, Kuzma iz Psihomoda na harmonici te Štef na neidentificiranom instrumentu nalik fruli - poduprli su stalne Rundekove želje za širenjem sviračkog okvira benda, bilo da se radilo o narodskoj fešti, reggae »ljuljanju«, ambijentalnim dionicama ili šansonjerskom etnu i funkoidnim pjesmama Haustora, a sve na jasno određenoj crti stilističkih proboja.
Činjenica koliko je zapravo Rundek s Haustorom utjecao na današnju scenu, i ostao na istome tragu, nije samo vidljiva u tome da su današnji članovi njegova pratećeg sastava Leiner i Jakopač nastavili sličnim putem u grupama Vještice i Šo! Mazgoon, već u podatku da se radi o autoru koji jedini dosljedno razlaže kozmopolitsku glazbenu smjesu iz »širokog svijeta«, pokazujući da je podjednako »doma« i tu i tamo.


			
		
