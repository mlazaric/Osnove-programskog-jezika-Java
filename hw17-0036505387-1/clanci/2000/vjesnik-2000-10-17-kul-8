
			Zlatni jubilej glazbenih i plesnih pedagoga
			
				Održan plenum Hrvatskoga društva glazbenih i plesnih pedagoga / Predstavljeni CD »Hrvatska barokna glazba« i dokumentarni film »U potrazi za Lukačićem«

Iako glazbeno školstvo u Hrvatskoj ima  mnogo dužu tradiciju, tek prije pedeset godina osnovano je i strukovno društvo sa svrhom sistematskoga unapređivanja i usavršavanja znanja i statusa pedagoga. U početku pod nazivom Udruženje muzičkih pedagoga Hrvatske, a danas Hrvatsko društvo glazbenih i plesnih pedagoga (HDGPP), sa svojim stručnim časopisom koji je mijenjao ime od »Muzika i škola« do »Tonova«, Društvo redovito okuplja svoje članove na raznim edukativnim skupovima, plenumima i kongresima, a od 1965. i vrlo uspješnim natjecanjima učenika i studenata, surađujući sa srodnim organizacijama u zemlji i inozemstvu (EMU i EMCY, Europske udruge glazbenih škola i natjecanja). Tu se podrazumijeva i suradnja s Ministarstvom prosvjete i športa Republike Hrvatske, ali, na žalost, ona nije učinkovita.
Naime, unatoč nastojanjima pedagoga da svoja iskustva i potrebe za promjenama stave u službu  zakonodavaca, još uvijek ne postoji zakon za tu specifičnu struku, a predratni nastavni planovi i programi, davno neaktualni i zastarjeli, još uvijek nisu promijenjeni.  To je i bila jedna od najaktualnijih tema 76. plenuma održanog uoči obilježavanja zlatnoga jubileja HDGPP-a u šibenskom hotelu »Solaris« od 13. do 15. listopada ove godine.
Dvjestotinjak glazbenih i plesnih pedagoga iz Hrvatske pratilo je tih dana ciklus stručnih predavanja koja su održali Darko Breitenfeld (Glazbena terapija), Pavel Rojko (Aktualna pitanja glazbene pedagogije), Branko Hanžek (Glazba i akustika) i Radojka Sućeska-Ligutić (Osobnosti uspješnog nastavnika).  Nazočni slušatelji imali su priliku da potaknuti izlaganjima predavača i sami postavljaju pitanja o pojedinim pitanjima.
Tom svečanom prigodom predstavljen je iznimno vrijedan projekt šibenske Glazbene škole Ivana Lukačića i njegova ravnatelja Rudolfa Vučića. Radi se o dva sadržajno povezana dokumenta, koja predstavljaju hrvatsku glazbenu baštinu. CD »Hrvatska barokna glazba« snimka je koncerta Hrvatskoga baroknog ansambla iz 1998. u šibenskoj Crkvi sv. Frane, a sadrži motete iz zbirke »Sacrae cantiones« Ivana Lukačića i Sonate za violinu i basso continuo Tomasa Cecchinija. U izvedbi sudjeluju Sanja Madunić, sopran,  Anastazija Kaptelova, alt, Ladislav Vrgoč, tenor, Berislav Puškarić, bas, Laura Vadjon, violina, Augustin Mršić, viola da gamba, Mario Penzar, orgulje i cembalo, te Komorni zbor.  Umjetnički voditelj je Saša Britvić, ton-majstor Mladen Škalec, a suizdavači  Hrvatsko društvo skladatelja i  Cantus.
Taj reprezentativni zapis zlatna je glazbena nit i u dokumentarnom filmu »U potrazi za Lukačićem«  koji su ostvarili scenaristi Ivan Vidić i Ennio Stipčević  u režiji Davora Šarića, a uz podršku Ministarstva kulture RH. Zanimljiva priča o malo znanom, samozatajnom svećeniku Ivanu Lukačiću, rođenom u Šibeniku, slijedi sve poznate putove pronalaženja njegove više puta izgubljene glazbe, kroz dokumentarne filmske inserte i iskaze stručnjaka, lijepe suvremene kadrove te odličnu i dinamičnu montažu teksta, glazbe i slike.
Taj vrijedan filmski kolaž živopisno opisuje povijesne okolnosti pod kojima je Ivan Lukačić živio i radio, njegove suvremenike, kao i muzikologa Dragana Plamenca koji ga je prvi otkrio i predstavio javnosti. Film  također upozorava na uništavanje i otuđivanje kulturnoga blaga ne samo u ovom slučaju, već to povezuje s brojnim sličnim slučajevima u povijesti sve do naših dana. Stoga je to vrijedan doprinos  ne samo hrvatskoj muzikologiji već i svekolikoj hrvatskoj kulturi.
Posljednji dan bio je u znaku prijateljskog nogometnog susreta HDGPP-a između ekipa Sjevera i Juga s rezultatom 5-2, te koncerta pedagoga-umjetnika, koji su pokazali umjetničke domete kojima stremi i naše glazbeno školstvo. Oni svojim primjerom pozitivno utječu ne samo na svoje đake, već i na kolege, kao u ovoj prigodi zlatnoga jubileja, kada se na koncertnom podiju okupilo birano društvo istaknutih umjetnika i profesora srednjih škola i glazbene akademije.
Dubrovački gitarski trio,  Zagrebački kvartet saksofona, Duo Tonko Ninić, violina, i Viktor Vidović, gitara, pijanist Damir Šenk iz Osijeka, flautist Davor Bušić iz Rijeke, sopranistica Lidija Horvat-Dunjko, Svjetlana i Marjan Krajna, majstori tambure i harmonike, te korepetitorice Nina Kovačić i Danijela Petrić - izveli su atraktivan i zahtjevan program koji je brojni auditorij srdačno i s ovacijama pozdravio na kraju toga lijepog i korisnog jubilarnog druženja u Šibeniku, koje će se od 9. do 12. studenog nastaviti u Puli na Muzičkoj tribini HDS-a  te 16. i 17. prosinca u Zagrebu, kada će biti predstavljena monografija te najbolji mladi umjetnici i istaknuti pedagozi.


			
		
