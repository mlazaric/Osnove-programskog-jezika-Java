
			Atraktivan početak
			
				Dvorana HGZ-a u Zagrebu / U sklopu ciklusa »Guittarra viva« - nastupio lutnjist Nigel North

Stari žičani trzalački instrumenti lutnja i gitara, iako različiti, imaju i mnogo zajedničkog. No, dok je lutnja nakon svojega procvata u 16. stoljeću postepeno iščezla, gitara, koja je u početku bila u sjeni lutnje, sve se više razvijala i širila, te je upravo u 20. stoljeću dosegnula nevjerojatnu popularnost. Stoga ne začuđuje veliko zanimanje publike za ciklus »Guitarra viva« Koncertne direkcije Zagreb, koji i ove sezone predstavlja istaknute naše i strane gitariste, ali i jednog poznatog engleskog lutnjista, koji je nastupio na prvom koncertu ciklusa u utorak, 14. studenog u dupkom punoj dvorani HGZ-a. Ime mu je Nigel North.
Umjetnik se oduševio za lutnju u 15.  godini nakon studija violine i gitare. On se tijekom idućih dvadeset pet godina, otkrivajući uglavnom sam čari lutnje, razvio u ugledna profesora, solista, glazbenog pratioca, urednika i pisca. Izdao je priručnik »Continuo«, snimio nekoliko CD-a, osnovao zajedno s violinistom Andrewom Manzeom i čembalistom Johnom Tollom ansambl Romanesca, a već više od dvadeset godina predaje lutnju u Londonu, Berlinu i odnedavno u Bloomingtonu.
Zanimanje za lutnju u naše vrijeme potaknuto je ponajprije osnivanjem ansambala za ranu glazbu, u kojima je taj instrument najčešće pratio glas, a solistički se javljao samo fragmentarno. Nježan, tih i senzibilan, idealan je za intimno kućno muziciranje, dok se u velikoj dvorani, usprkos dobroj akustici, pomalo izgubi, a u opsežnom cjelovečernjem solističkom programu prelazi u monotoniju. Unatoč pažljivo izabranom programu i prvenstveno muzikalnoj stilskoj interpretaciji gosta.
Nigel North je svirao profinjenim tonom na vrlo kvalitetnom i lijepom instrumentu.  Izabrao je baroknu glazbu koja je nastala otprilike u isto vrijeme, pa bilo izvorna ili transkribirana lijepo zvuči na lutnji, koja je u to vrijeme još uvijek vrlo cijenjena i tražena.
Skladatelj Johann Gottfried Conradi, poznat jedino po svojoj maloj zbirci »Novi komadi za lutnju« tiskanoj 1724., predstavljen je Suitom u C-duru, a Jan Antonin Losy (Logy) rođen 1650., »kraljević svih umjetnika koji prebiru po strunama«, s četiri kraća plesna stavka. Njemu je Leopold Weiss, »najveći lutnjist svih vremena«, posvetio svoju skladbu »Tombeau sur la mort de Mr. Comte de Logy arrivée 1721.«, koja se također našla na programu. Izvedene su i obrade Passacaglie u c-molu za violinu njemačkog violinista 17. stoljeća Heinricha Ignaza Franza von Bibera i dvije suite za violončelo solo Johanna Sebastiana Bacha, druga i četvrta u obradi samoga Nigela Northa, koji je snimio i uspješnu seriju »Bach na lutnji«.


			
		
