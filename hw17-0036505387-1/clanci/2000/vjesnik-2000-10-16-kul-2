
			»Andersenove priče« kao mala »jalta«
			
				Dječje kazalište »Trešnja« / Praizvedba mjuzikla »Andersenove priče« Alfija Kabilja na libreto Hrvoja Hitreca, redatelj i scenograf Richard Simonelli / Uspjela predstava u kojoj osnovni šarm  daju nastupi dječjega pjevačko-plesačkog zbora / Novi Kabiljovi songovi na razini onih iz »Jalte« - »Ja sam Elza«, »Mafija«, »Širio si ruke« i »Život je jači«/ Predstavi kao kazališnom činu sve pohvale

Još jedanput skladatelj svjetskih mjuzikalskih hitova Alfi Kabiljo dohvatio se uspješno jedne teme, namijenjene djeci (i odraslima). Na libreto Hrvoja Hitreca, također autora s bogatim opusom, nastao je mjuzikl »Andersonove priče« s dobro izmišljenim zapletom u ambijentu dječjega sirotišta, u kojemu je sam mladi pjesnik glavno lice, u Kopenhagenu svoga vremena.
Praizvedba je bila u petak, naravno u prepunoj dvorani veoma lijepo obnovljena Dječjega kazališta »Trešnja« u Zagrebu, koje je s tim djelom dobilo vrijednu prinovu svomu atraktivnom repertoaru. Osim toga predstava je odlično ostvarena i opremljena, što je svakako zasluga autora predstave, redatelja i scenografa Richarda Simonellija i koreografkinje Vladimire Vrhovšek, uz kostime koje su kreirali završni kostimografi i polaznici Stručne škole za modno oblikovanje i kostimografiju Profokus.
Hrvoje Hitrec u libretu je vodio računa ponajprije o dječjemu uzrastu gledatelja, ali nije odustao od zapleta s negativnim osobama, ubacivši u epohu bidermajera i današnji pojam mafije. A zahvaljujući odabranom ambijentu dječjega sirotišta omogućio je brojne nastupe dječjega pjevačko-plesačkog zbora, što osigurava osnovni šarm djelu i predstavi. No od petnaest songova i jedne baletne točke samo ih pet doista pripada nekim od najljepših Andersenovih bajka poput »Male sirene«, »Djevojčice sa žigicama« ili »Ružnog pačeta«, dok su ostali songovi vezani uz scenske likove i dramsku radnju. Govorni dijalozi su sažeti i obogaćeni komikom.
Takav libreto skladatelju nezaboravne »Jalte«, »Ivana od leptira«, »Kralj je gol« i »Tko pjeva zlo ne misli« pružio je dobre poticaje za pojedine glazbene brojeve, oblikovane jednostavno, ali harmonijski dovoljno bogato. Napomenimo na ovome mjestu da smo na praizvedbi dobili u ruke i noto izdanje »Andersenovih priča« s fotografijama u boji iz same predstave, što je izdavački potez vrijedan svake hvale.
Od efektne uvodne pjesme »Siročići« preko raspjevana »Kopenhagena« do »U vrtu je proljeće« (varijanta uvodne pjesme) i sjajna finala u kojemu se slavi pjesnik -  zbivanje osvježava dječji zbor. Ostali songovi tiču se prikaza troje »negativaca« i odnosa mladog pjesnika s mladom udovicom, vlasnicom sirotišta. Iz prve skupine  istaknimo temperamentne »Ja sam Elza« i »Mafija«, a od potonjih ariju Eve »Širio si ruke« i, svakako, svojevrsni ljubavni duet »Život je jači«.
Izrazito su šarmantni songovi koji iznose pojedine Andersenove priče i baletni ulomak »Mala sirena«, a upravo blistav je finale »Hans Christian Andersen«, reklo bi se u stilu pjesme »Car je gol« i na skladateljskoj razini legendarne »Neka cijeli ovaj svijet«. Ove priče u Kabiljovu su opusu - mala »Jalta«. Šteta što su glazba i pjevanje iz praktičnih razloga morali ići sa snimke (odlični aranžmani Josipa Cvitanovića i tonska realizacija studija »J.M. Sound«). Na snimci pjevaju isti glumci i djeca iz predstave; vrijedilo bi napraviti profesionalno otpjevanu snimku!
Predstavi kao kazališnom činu sve pohvale. Danas već veteran hrvatskoga vedrog glumišta Richard Simonelli sjajno je obavio posao redatelja s dobro postavljenim likovima i duhovitom mizanscenom, ali i kao scenograf koji se izvrsno služio rotacionom pozornicom, s dekorom prikladnim dječjoj mašti. Na dva plana imao je također odlične suradnice: koreografkinju Vladimiru Vrhovšek i mlade kostimografkinje škole Profokus, koje su ostvarile stilski točne i likovno veoma lijepe kostime.
Predstavom ponajprije dominiraju djeca, odlično školovana u Baletnom studiju »Lepeza V.V.«, uz dobre solističke plesne nastupe (nadarena Kristina Delavec kao Mala Sirena). Među interpretima odraslih »zli trio« sa svojim velikim iskustvom reljefno su i s humorom iznijeli Senka Bulić, Vida Jerman i Krunoslav Klabučar, uz Višnju Babić (Eva), Ivanu Bakarić (Birgit) i lirski toplo ocrtanog Andersena (Robert Bošković). U predstavi se pojavljuju i lutke (suradnica redatelja Dragana Marković-Roić), a prate je i dobri rasvjetni efekti, čime je zaokružen uspjeh ove praizvedbe.


			
		
