
			Katalinić: »A što sam stalno govorio«?
			
				Sudac Katuša je  u svojim odlukama bio priklonjen Croatiji, to je već  uobičajeno.  Međutim,    u toj utakmici bilo je vrlo, vrlo malo previda za razliku od naših prijašnjih utakmica s istim suparnicima. Uprava mog kluba  tada je  šutjela, a ja sam pričao  i uvijek bio dežurni krivac na obje strane. I u Hajduku i u Croatiji, kaže bivši trener Splićana, Ivan Katalinić

»Sve ovo što sada glasno govore Hajdukovi čelnici ja sam govorio davno prije«, kaže bivši trener Hajduka Ivan Katalinić koji je, kako sam kaže, trenutno na odmoru i ne želi  pritom glasno isticati kako ipak pregovara   s predstavnicima  kluba Ittihad iz Saudijske Arabije.
Katalinić je zahvalan sugovornik, a zacijelo i jedan od najupućenijih  za  komentiranje posljednjih događaja s derbija Hajduk - Croatia, nakon kojeg je Hajdukova uprava istupila veoma glasno, iznenadivši vjerojatnu i samu sebe zbog duge šutnje. Upitate li Katalinića otkuda odjednom takva transformacija Hajdukove uprave   koja je  njega najčešće optuživala za predug jezik, Katalinić spremno odgovara:

Zašto oni sve to govore upravo sada, što  mislite? Zašto nisu govorili cijelu prošlu sezonu kada smo tko zna koliko puta bili oštećeni, i na ostalim utakmicama, a da ne govorim samo o dvobojima protiv Croatije?  Svi se sada sjećamo samo prošlogodišnjeg doigravanja, a ja se dobro sjećam što se sve događalo u prvom dijelu prenstva, nitko tada iz Hajduka nije rekao ni riječ.  Osim mene.  Mislim da je ovakav nastup  Hajdukovih čelnika nakon posljednje utakmice protiv Croatije nastupio zbog straha da oni  ne izgube svoje dobre pozicije. Što  su mogli napraviti, smijeniti Matkovića nakon četiri utakmice?  Ne, to ne mogu.  Predugo su se ljudi iz uprave skrivali iza mene koji sam  sve glasno pričao, sada mene nema, navijači su bijesni i morali su progovoriti da sebe zaštite.

Matković je sušta suprotnost od vas, od njega  se  oštre izjave poput vaših ni u kojem slučaju ne mogu čuti?
Kada sam ja bio trener govorili su mi da imam momčad za prvaka i stalno mi spočitavali gubitak bodova. Ja sam u sedam utakmica ovoga prvenstva  izgubio pet bodova, Matkoviću pak u četiri utakmice nedostaju četiri boda. Zar se nešto promijenilo? Nije. No, meni se nametalo da imam momčad za prvaka, a sada se govori da za pravu momčad Hajduku nedostaju tri-četiri igrača. Nije li to već štit treneru, štit  kojeg  ja nisam imao. Bilo bi doista smiješno da sada mijenjaju Matkovića, a ništa se promijenilo nije. Uprava jednostavno više nije znala što da radi, iako  su joj povodi  kudikamo manji nego  u pregršt slučajeva iz prošle sezone.
Kako biste vi ocijenili suđenje Katuše u posljednjem derbiju Hajduka i Croatije?
Istina, sudac je u  svojim odlukama bio priklonjen Croatiji, to je uobičajeno.  Međutim,    u toj utakmici bilo je vrlo, vrlo malo previda za razliku od naših prijašnjih utakmica s istim suparnicima. Uprava je tada šutjela, a ja sam pričao  i uvijek bio dežurni krivac na obje strane. I u Hajduku i u Croatiji. Sada Katalinića više nema...
Nedavno ste u jednom razgovoru, odmah nakon što ste smijenjeni u Hajduku,   prognozirali  kako će   se  u sljedećem derbiju iznova najviše spominjati sudac na štetu Hajduka?
Eto, zar nisam sve predvidio? No, to moje razmišljanje samo je plod iskustva s kojim sam se ja susretao u posljednje dvije godine kao trener Hajduka. Ja sam stalno upozoravao i svoju upravu i javnost.    Vidio sam da Hajduk tone, da je neutjecajan... Što drugo pametan čovjek može  pomisliti  kada je u svemu sudjelovao kao neposredan svjedok. Ne treba biti previše pametan da se zaključi takva stvar. No, i dalje stojim na tvrdnji da je Hajduk protiv Croatije imao  puno gora suđenja i prije,  pa su svi u klubu šutjeli. I ova glasna Hajdukova  buka nakon zadnjeg derbija zbog  prethodnih  činjenica     pomalo je smiješna.
Kako komentirate odluku Hajdukovih čelnika  o napuštanju tijela Hrvatskog nogometnog saveza?
Nije to dobar potez! Pa, gdje će o svemu raspraviti ako neće u Hrvatskom nogometnom savezu?  Što to znači?  Ako se takvim  ponašanjem nastavi od svega će najviše štete imati samoHajduk.  Gledajte, znam  da u Hrvatskom nogometnom savezu baš i nema previše razgovora o samom nogometu, no Hajdukovi ljudi se moraju izboriti za  dobre pozicije, pa će se onda razgovarati i o nogometu i o  Hajduku.  Ovo je samo bježanje od odgovornosti. I to je jedan način skrivanja  što je inače  duža praksa u Hajduku. •  Možete li predvidjeti rasplet cijele situacije kao što ste predviđali događaje  na derbiju?

Ipak mislim da će se sve polako smiriti. Nema očito nitko snage  za promjene. Ali, to što će se situacija smiriti ne mora značiti da je to dobro.  I dalje će  se prije i poslije svake utakmice rađati sumnja. Nije samo suđenje loše, mnogo toga nije na  poželjnoj razini. Ovaj novi sustav odigravanja prvenstva  napravljen je tako da tjera publiku sa stadiona.  Kada se uz to  doda tako očigledna činjenica da se suci nekoga plaše onda sve skupa ne izgleda nimalo dobro.



			
		
