
			Umjetnost flamenca
			
				Hrvatski glazbeni zavod / U ciklusu »Gitara viva« koncertne poslovnice Art Agent, nastupo Trio de Merengue iz Cordobe / Visoko umijeće i sklad flamenco svirke, plesa i pjevačke vještine

Rijedak doživljaj pružili su u utorak u dvorani Hrvatskoga glazbenog zavoda, u ciklusu Gitara viva koncertne poslovnice Art Agent, ugledni gosti iz Španjolske, Trio de Merengue iz Cordobe. Članovi Tria njeguju i predstavljaju svijetu flamenco puro i u tome su pravi majstori podučavajući tom umijeću u svojoj domovini i mlađe generacije ljubitelja flamenca.
To je doista osebujna umjetnost koja ima stoljećima dugu povijest. Potekla je od španjolskih Roma - nomada koji su u sirotinjskim, od javnosti skrivenim ambijentima pjesmom i plesom izražavali patnju svojega progonjenog naroda, opsjednuti smrću, sudbinom, ljubavi. Flamenco se ponekad i udaljavao od izvorišta, ulagujući se široj publici različitim komercijalnim efektima i natruhama. Trio De Merengue predstavio nam je međutim stilski čist flamenco - flamenco puro. Doduše obrnutim povijesnim redoslijedom prema kojem se pjesmi, a potom i plesu gitara pridružila posljednja.
Duša tria gitarist Merengue de Cordoba pojavio se tako na početku programa sam u mračnoj dvorani diskretno obavijen blagom crvenom svjetlošću, da bi nam sa svojom gitarom izvanrednog tona izveo nekoliko tipičnih primjera flamenca, obogaćenih njegovom virtuoznom, slojevitom i brojnim nijansama protkanom svirkom. Uskoro mu se pridružio izvanredni pjevač Rafael Espejo »Churumbaque«, mladi umjetnik specifičnog načina pjevanja koje je upravo uz pomoć Merencuea razvio do savršenstva, bilo uz gitaru ili samo uz ritam, ili u kombinaciji s plesom koji je izvodila mlada, lijepa, temperamentna i vrlo nadarena plesačica Desiree Rodriguez Calero »La Merenguita«. Njezina bogata i maštovita igra ruku (ali bez kastanjeta), nogu i tijela, u nekoliko prekrasnih, živiopisnih stilskih kostima (koji su također odigrali svoju važnu ulogu), uz pljeskanje dlanova i udarce petama o pod, te uzvike međusobnog bodrenja, oduševili su brojnu publiku.
Bilo je to visoko umijeće i sklad flamenco svirke, plesa i pjevačke vještine, u biranom programu nabijenom emocijama koji je rastao do kulminacije temperamenta na kraju. Pokoja spontana reakcija (uzvik ole) iz publike tijekom programa bila je u skladu s tradicijom, nama doduše nepoznatom, pa je stoga i aplauz u nekoliko situacija bio ili nelogičan ili je izostao. No, to nije smetalo simpatičnim gostima koji su se s nekoliko rečenica obratili publici, ali dakako na španjolskom, pa bi bilo lijepo da je to bilo i prevedeno.


			
		
