
			Vaterpolo opet na vrhu
			
				Hrvatska vaterpolska reprezentacija imala je najveće konkurente u - vaterpolistima Splitske banke

Vaterpolska reprezentacija Hrvatske najbolja je momčad 1999. godine u  tradicionalnoj anketi »Sportskih novosti«. Srebrna medalja, koju su vaterpolisti  osvojili na Europskom prvenstvu u Firenzi, priskrbila im je 216, od ukupno 413, glasova sportskih novinara iz 82 redakcije. Drugo mjesto pripalo je vaterpolistima Splitske banke, aktualnim europskim prvacima, sa 186 glasova, dok su treći bili rukometaši Badel 1862 Zagreba, europski doprvaci, sa 37 osvojenih glasova.
Hrvatski vaterpolo ovim je priznanjem sportskih novinara još jedan put potvrdio svoju kvalitetu i ugled, koju uživa i širom svijeta.

Smatram kako smo apsolutno zasluženo osvojili ovu nagradu. Konkurencija je bila uistinu jaka, što se najbolje vidi u bodovnoj razlici između nas i drugoplasiranih vaterpolista Splitske banke. Stoga, ne bi novinari  pogriješili da se i druga ili treća momčad našla na pobjedničkom postolju  sa ovim pokalom »Sportskih novosti«, rekao je nakon proglašenja pobjednika reprezentativni vratar Siniša Školneković. (I. Mijić)


Momčad godine 1999.


Hrvatska vaterpolska reprezentacija 216 glasova, 2. Vaterpolski klub Splitska banka 186, 3. Rukometni klub Badel 1862 Zagreb 37, 4.-5.  Kuglački klub Zadar i Hrvatska plivačka reprezentacija po 9, 6. Hrvatska nogometna reprezentacija (do 21. godine) 7, 7. Vaterpolski klub Mladost HPB (Zagreb) 5, 7. Veslački dvojac Saraga-Martinov 4, 9. Hrvatska boćarska reprezentacija 2, 10.-17. Juniorska hrvatska košarkaška reprezentacija, Juniorska hrvatska vaterpolska reprezentacija, Košarkaš. klub Cibona (Zagreb), Vaterpolski klub Jug (Dubrovnik), Nogometni klub Hajduk (Split), Nogometni klub Rijeka, Hrvatska jedriličarska reprezentacija  klasa »optimist«, Hrvatski ACY Team u dvoboj jedrenju svi po  1 glas.



			
		
