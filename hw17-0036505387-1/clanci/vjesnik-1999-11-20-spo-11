
			Tri kluba u borbi za vaterpolski naslov
			
				O naslovu prvaka devetog izdanja hrvatskog vaterpolskog prvenstva odlučivat će tri kluba: Mladost HPB, Splitska banka i Jug

Deveto izdanje hrvatskog vaterpolskog prvenstva zasigurno je kvalitetnije od ostalih širom svijeta. Najbolje to dokazuje Mladost HPB, pobjednik Kupa pobjednika kupova, te Splitska banka, aktualni europski prvak. Zajedno s dubrovačkim Jugom čine trojku koja će u međusobnim susretima odlučivati o prvaku. Ostalih devet klubova uistinu se nema čemu nadati.
Osim klupskih, nisu izostali ni reprezentativni uspjesi. Tako je seniorsko europsko srebro uz juniorski naslov najboljih na europskom kontinentu dodatno proslavilo hrvatski vaterpolo, a hrvatsko prvenstvo učinilo spektakularnijim od talijanskog, španjolskog, grčkog, mađarskog....
Već je polufinalni susret hrvatskog Kupa, između Mladosti HPB i Juga, pokazao kako Dubrovčani nisu uzaludno uložili novac. Tamasa Molnara, nakon mađarskog Segedina i Ujpest Torne, privukla je konkretna ponuda »gospara«, koji s Milom Smodlakom čini ponajbolji centarski europski par. Iz Splitske banke vratio se Alen Bošković, a trener »jugaša« Veselin Đuho na raspolaganju ima i mladog vratara Gorana Volarevića, 20-godišnjaka koji je zamijenio klubove ne i plivališta, budući je iz Dubrovnika prešao u Jug. Uz Ognjena Kržića, Ivana Ivaniša, Tihomila Vranješa te Elisa Fatovića »jugaši« će, osim u hrvatskom prvenstvu, značajniji uspjeh pokušati ostvariti i u Kupu LEN-a.
Aktualni hrvatski prvaci, vaterpolisti Mladosti, nakon potpisivanja sponzorskog ugovora s Hrvatskom poštanskom bankom, končano su riješili novčane probleme. Trener »mladostaša«, Ozren Bonačić, prošle je sezone osvojio sve što se moglo - domaće prvenstvo i Kup i europski Kup kupova. Iako bez Renata Vrbičića, koji je otišao u Solaris, Bonačić s Bukićem, Šimencom, Vargom, Štritofom, braćom Kobeščak, Hercegom, Roginom... te novopridošlim Komadinom i Benićem, Bonačić s pravom najavljuje »juriš« na titulu europskog prvaka.
Kontroverzni trener Splitske banke, Dragan Matutinović, zatrpan brojnim tužbama, i ove sezone na okupu ima igrače koji su osvojili Europu, tek s izuzetkom Boškovića. Njegove dostojne zamjene Uprava Splićana pronašla je u Tinu Vegaru, bivšem braniču Mladosti, te Zdeslavu Vrdoljaku, nekadašnjem »jadranašu«. Osim Vrdoljaka, Jadran je Splitskoj banci prepustio i Sinišu Školnekovića, ponajboljeg hrvatskog vratara.
Jedini klub od preostalih devet, koji se jedini dostojno može suprostaviti splitskim »bankarima«, dubrovačkom Jugom te »mladostašima« je riječko Primorje. Iako pojačani mađarskim reprezentativcem, Peterom Birosom, Damirom Burićem i Mariom Vucom iz Splita te odličnim centrom Igorom Hinićem, ne mogu više od četvrtog mjesta.
Medveščak CB, Jadran, Mornar BS, Zadar, Aurum osiguranje, Dubrovnik, Kvarner Express i Solaris vrlo vjerojatno će se borit za pozicije od petog do 12. mjesta. Teško financijsko stanje zamalo je udaljilo neke klubove od nastupa u ligi, a oni koji su i uspjeli skupiti dovoljno novca za predstojeću sezone, prodali su sve što vrijedi.

Parovi 1. kola (20. studenoga): Primorje - Zadar (20.00), Mladost - Aurum osiguranje (18.00), Jadran - Jug (16.15), Mornar BS - Medveščak (17.45), Dubrovnik - Splitska banka (18.00), Solaris - Kvarner (18.00).



			
		
