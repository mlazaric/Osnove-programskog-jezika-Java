
			Hrvatski udio u povijesti, kulturi i umjetnosti zapadnoga kršćanstva
			
				Držeći se teme kršćanstva na hrvatskom tlu, izložba  kompleksno prikazuje hrvatsku kulturno-povijesnu baštinu nastalu u razdoblju od 7. do 20. stoljeća

U Salonu pape Sixta V., porijeklom Hrvata, u Vatikanskim muzejima otvara se u četvrtak, 28. listopada, izložba »Hrvati – kršćanstvo, kultura, umjetnost«. Upriličena u povodu 2000. godine od Kristova rođenja, odnosno »Svete godine«, ta će izložba na prijelomu tisućljeća predstaviti svijetu hrvatski udio u povijesti, kulturi i umjetnosti zapadnoga kršćanstva. Taj hrvatski izložbeni projekt, koji se ocjenjuje dosad najvažnijim, pokrenut još 1994. godine na inicijativu pokojnoga dr. Antona Benvina, nekadašnjeg rektora Hrvatskoga zavoda sv. Jeronima u Rimu i prof. Ive Livljanića, negdašnjeg veleposlanika RH pri Svetoj Stolici, sada su zajednički realizirali Ministarstvo kulture i Hrvatska biskupska konferencija, a uz svesrdnu potporu Državnog tajništva Svete Stolice i Vatikanske Apostolske Biblioteke.
Izložba, koja kompleksno prikazuje hrvatsku kulturnu baštinu, ali ne samo djelima hrvatskih umjetnika, držeći se teme kršćanstva na hrvatskom tlu, počinje simbolički Višeslavovom krstionicom – dakle činom krštenja. Iza krstionice u prostoru visi »Raspeće«, s prikazom živoga Krista, iz franjevačkog samostana u Zadru. Na taj način, između krštenja i muke Kristove, označena je cijela izložba koja, iako tematski segmentirana u pet cjelina (što će se jasnije očitovati u velikom katalogu), u kontinuitetu prikazuje djela nastala od 7. do 20. stoljeća.
U prvom dijelu, naslovljenom »Kršćanstvo i hrvatska državnost«, koje obuhvaća razdoblje od 7. do 11. stoljeća, pokazuje se vrijeme pokrštavanja Hrvata, koje je istodobno procesu formiranje  prve samostalne hrvatske države. Stoga se izbor izložaka u tom ranom razdoblju temelji mahom na kamenim spomenicima od kojih neki sadrže natpise s imenima hrvatskih vladara. Na istaknutom mjestu tu je »Branimir dux croatorum«, ime kojega se nalazi na više kamenih fragmenata. Kamene spomenike prate i pisani dokumenti, poput pisma pape Ivana VIII. Branimiru, kojim ga on blagoslivlja kao i njegov narod, praktički imenujući ga tako hrvatskim vladarom. Tu je  i Zvonimirovo pismo papi Grguru VII., kojim on prihvaća njegove reforme. Još nekoliko starih prijepisa, mahom posuđenih iz Vatikanskih muzeja, dopunjuje sliku toga razdoblja koje još ilustriraju zlatni i srebrni zadarski i ninski relikvijari, nekoliko evanđelistara, Ladislavov plašt iz Riznice zagrebačke Katedrale, plutej oltarne pregrade iz Crkve sv. Nejeljice u Zadru  i dakako dio pluteja s likom hrvatskoga kralja, po najnovijoj atribuciji Petra Krešimira IV., iz splitske krstionice.
Razdoblje od 12. do 15. stoljeća označeno kao »Doba katedrala i samostana« vrijeme je očitovanja dva velika civilizacijska kruga u hrvatskoj kulturi: srednjoeuropskog i mediteranskog kulturnog. Iako je to vrijeme pojačane urbanizacije hrvatskoga prostora, pogotovo sjevernoga, i jačanja hrvatskoga plemstva, doba je to kada Hrvatska ulazeći personalnom unijom u zajednicu s Mađarima gubi obilježja svoje samostalne državnosti. Pa ipak ona uspijeva sačuvati rekonstitucije, djelovanjem Sabora na kojem se temelji cjelokupna hrvatska težnja za ponovnim osnivanjem samostalne države, koja je konačno ostvarena prije devet godina. Taj drugi segment izložbe obimniji je brojem spomenika od prethodnog. Kapitalni izložak tu je srebrna »Raka sv. Šimuna« (14.st.) iz Zadra, jedan od najvećih relikvijara toga doba u Europi. Uz to europsko remek-djelo, svoje su mjesto našli i drugi značajni relikvijari, brevijari, misali, dokumenti (poput pisma pape Inocenta IV. kojim dopušta senjskom biskupu Filipu upotrebu glagoljice i narodnog jezika u bogoslužju) te slikana djela i skulpture. Nekoliko drvenih slikanih raspela (splitsko i pulsko), reljef Bogorodice u pozlaćenom mramoru (Zadar), »Bičevanje« Jurja Dalmatinca (iz splitske Katedrale), Duknovićev »Sveti Ivan« (Trogir), Ladislavov plašt (Zagreb), »Bogorodica s djetetom« Blaža Jurja Trogiranina, te slika »Krist s donatorom – posljednjim bosanskim kraljem Tomaševićem« tek pripisana Lovri Dobričeviću samo su dio izložaka toga perioda.
»Vrijeme kušnje – kršćanstvo i turska osvajanja« u 16. stoljeću pokazuje krizno razdoblje u kojem je Hrvatska svedena na trećinu svoje veličine. Unatoč tome u jadranskim se gradovima razvija visoka kultura humanizma i renesanse koja je po svojoj vrijednosti ravnopravna najrazvijenim onodobnim središtima Europe. Tu je neizostavni Juraj Julije Klović sa djelom »Gloria in Excelsis Deo«, zatim Božidarevićev triptih sa Danča te Lazanićeva skulptura  Svetog Vlaha iz Dubrovnika.
Ali tu su i importirana djela koja su naručivali pojedinci, crkva ili gradovi: Tinttorettovo »Oplakivanje Krista« koje je naručio Petar hektorović, oltarna slika Tonka Markova Gradića, koju je naslikao Marten de Vos, portret biskupa Tome Nigera – djelo Lorenza Lotta i slika »Sveta obitelj« Petera Coecke van Aelsta, koju je Tomi Sargojevuću poklonio barbarosa, potkralj Alžira.
17. i 18. stoljeće označeno je kao »Novi polet religioznosti i obnova Hrvatske« jer je to ujedno doba protureformacije i oslobađanja Hrvatske od turske okupacije. Vrijeme je to baroka u kojem se pokazuje udio isusovaca u programu obnove Hrvatske, ali i ističe prinos pavlina koji se iskazuje u procvatu pavlinske umjetnosti. Unatoč djelovanju značajnih domaćih radionica istaknuta je važnost importiranih djela naručenih od naših ljudi i stoga označena specifičnim ikonografskim programom. Taj dio izložbe nastavlja se sa tri srebrne biste između kojih treba istaknuti onu Svetog Stjepana, koju je Francesco Borromini, nećak pape Urbana  VIII., poklonio zagrebačkoj Katedrali 1635. godine. Ta bista kao i knjiga pjesama Urbana VIII, s Horacijevim stihovima u posveti, koju je on poklonio mladom Nikoli Zrinskom, ilustrira kulturne veze Hrvatske i Vatikana. Uz sliku »Žrtva Abrahamova« Federica Benkovića izlaže se i od Giovannija Lanfranca naručena slika »Sv. Kuzma i Damjan« na kojoj jedan od svetaca pokazuje na Lastovo, gdje se slika i danas čuva.
Prezentirane su i dvije mramorne skulpture venecijanskih majstora iz Zagreba (»Sv. Franjo Regis« Francesca Robbe) i Remeta (»Sv. Pavao pustinjak«). U tom dijelu nalazi se i najveći eksponat izložbe (2,14 m) – skulptura (pozlaćeno drvo) »Sv. Jeronima« koju je izradio Aleksije Königer, najbolji kipar kontinentalne Hrvatske u drugoj polovici18. stoljeća. No, najveću će pažnju vjerojatno izazvati vezeni »Božji grob«  iz zagrebačke Katedrale, izrađen u obliku sarkofaga zbog jedinstvenog oblikovanja Božjeg groba u tkanini.
Posljednja dva stoljeća vode »Prema našem dobu«. Tu se ističe uloga Strossmayera, pa je izložena slika Nicole Consonija »Braća Ćiril i Metod pred papom Hadrijanom II.« na kojoj je biskup prikazan u pozadini, iza pape. Izložene su tu i slike Celestina Medovića, Bele Csikosa Sesije i Ljube Babića,  skulpture Roberta Frangeša Mihanovića, Ivana Meštrovića i Branka Ružića te vitraj Ive Dulčića. U tom dijelu izloženo je i Priznanje Republike Hrvatske pape Ivana Pavla II. te dokument  o beatifikaciji sluge Božjeg Alojzija Stepinca.
Svih 128 izložaka, među kojima ima i podosta knjiga (od Marulića do Krleže) te notnih zapisa, su originali. Osnovni kriterij odabira predmeta  bio je da se uklapa u temu izložbe, a to je kršćanstvo. Pri tom, kada je riječ o umjetničkim djelima, nije zanemaren kvalitativni likovni kriterij. Pazilo se i na uščuvanost djela pa neka, restauracija kojih nije mogla biti završena, nisu uključena. Ako se od pojedinih autora nije moglo izložiti ono najbolje, kao što je slučaj s Nikolom Firentincem (nemogućnost demontaže), onda se od njih odustajalo. Kada su birana djela stranih majstora onda se željelo udjelom naručitelja naglasiti njihova pripadnost hrvatskoj kulturnoj baštini.
Dakako da se u odabiru pazilo da sva umjetnička djela budu stilski aktualna u vremenu u kojem su nastala. To ujedno znači da i ponajbolje ilustriraju osobitosti hrvatskog kulturnog prostora.


			
		
