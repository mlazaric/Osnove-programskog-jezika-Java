
			Vrhunski vaterpolo pokvarili suci i tučnjava
			
				U prvom finalnom dvoboju hrvatskog Kupa na poljudskom bazenu, vaterpolisti Splitske banke pobijedili su dubrovački Jug 13-8 / Sredinom dvoboja, pri rezultatu 6-5, sudački par Štampalija i Curić pokazao je nepripremljenost za ovako zahtjevan dvoboj

Vaterpolisti  Splitske banke ostvarili su značajih pet pogodaka prednosti u prvom finalnom dvoboju hrvatskog Kupa na poljudskom bazenu, svladavši dubrovački Jug 13-8. Uzvrat u Dubrovniku igra se u utorak, 21. prosinca.
»Bankari« su u toj utakmici pokazali sve značajke vrhunske momčadi, demonstriravši »gosparima« kako se igraju važni dvoboji. Maksimalno pripremljeni, koncentrirani Splićani ušli su u plivalište spremni na žestoki okršaj. U dvobojima su bili čvršći, odlučniji i kvaliteta je morala iskočiti. U njihovom pristupu osjetila se ruka trenera Dragana Matutinovića, koji je vrhunski pripremio momčad i pravodobno reagirao na događaje u bazenu.
Splićani su imali i više raspoloženih igrača. Sarić, Polačik, Školneković i Vegar prevagnuli su u korist »bankara«, a kod gostiju je samo Fatović bio na razini finala. Splićani su odigrali izvarednu obranu, pogotovo Vegar, a ta im je obrana dala silinu i opuštenost u napadu, što je rezultiralo sa čak 13 postignutih pogodaka.

Potvrdili smo protiv Juga sve svoje kvalitete. Ipak smo mi europski prvaci i odigrali smo na toj razini. Jug je izvaredna momčad i svjesni smo što nas očekuje u Gružu. Baš u Dubrovniku moramo pokazati zrelost i spremnost za osvajanje trofeja, oprezno je govorio nakon utakmice trener Matutinović.

Dubrovčani su u Split došli puni samopouzdanja, zahvaljujući uvjerljivoj pobjedi u polufinalu Kupa protiv Mladosti HPB, sigurni da će izvući barem neodlučeni rezultat. Bili su spremni za nadigravanje, ali ne i za splitsku žestinu.
»Jugaši« imaju dvojicu iznimnih centara, Smodlaku i Molnara, ali je trener Veselin Đuho odlučio da obojica ulaze na dva metra, pogotovo na  početku utakmice. »Usidrili« bi se svaki kod jedne vratnice i tako sami sebi oduzeli manevarski prostor, što je Splićanima olakšavalo obranu. Vanjski igrači Juga nisu imali odlučnosti ni hrabrosti kod šutiranja i dodavanja. Stoga su domaćini poveli 6-2. No, sredinom susreta su pogocima Fatovića  smanjili na 6-5, a u tom je trenutku sudački par Štampalija i Curić pokazao nepripremljenost za ovako zahtjevan dvoboj.
Naime, u jednom protuudaru »bankara«, Đogaš je udario Molnara i razbio mu arkadu. Sudac Curić je isključio Đogaša, ali samo na dvije minute, umjesto da ga isključi do kraja s pravom zamjene, čime potvrđuje da je vidio udarac, ali je  propustio  mladog i darovitog Đogaša naučiti fer ponašanju. Đogaš je nastavio igru, a Molnar je morao na šivanje, zbog čega je propustiti desetak minuta igre. Zbog takvog kriterija, Sarić i Pecotić su se malo kasnije žesto potukli i obojica su isključena s pravom zamjene, a trener Dubrovčana Đuho dobio je crveni karton zbog prigovora.
Sudački par dopuštao je preoštru igru, pogotovo na poziciji dva metra, iako je naputak bio da se ne dopuštaju grubosti. Čini se da su suci prerano sudili ovako zahtjevan dvoboj vrhunskih igrača i momčadi.

Nisam zadovoljan suđenjem i to će se vidjeti na ocjenama, kazao je Duško Klisović, superkontrolor suđenja.

No, Štampalija i Curić su od kontrolora Hebela dobili prolazne dvojke. Dubrovčani su ljuti na suce, a trener Đuho je kazao:

Sve je izrežirao Štampalija, dopustio je grubu igru. Pet razlike je velika prednost Splićana, ali mi ćemo je pokušati nadoknaditi, nećemo se obazirati na splitski rezultat.

Dubrovčani se nadaju da mogu sustići prednost »bankara«, ali ako se budu koncentrirali na grubosti i tražili prolaz stvarajući pritisak na suce (za susret u Dubrovniku kandidiraju  Klarić ili Lovrić i  Štampalija ili Brala), Splićani će biti u velikoj prednosti. Oni su u ovom susretu pokazali da su spremniji nego prošle sezone i da Matutinović zna izvući maksimum iz svojih igrača. Ne smije se zaboraviti ni da su europski su prvaci.
Ulaznice za brojne navijače Juga kupili su Hajdukovi nogometaši Srđan Andrić i Darko Miladin, što je svakako lijep potez. Uzvratni dvoboj odigrat će se u utorak na plivalištu u Gružu.

Bazen na Poljudu

SPLITSKA BANKA - JUG 13-8 (2-1, 4-1, 1-3, 6-3)
SPLITSKA BANKA: Školneković, Đogaš, Trumbić, Trogrlić, Burburan, Polačik 4, Sarić 3, Nagy, Vegar 1, Barać 1, Kunac 2, Letica, Oreb 1, Vrdoljak
JUG: Balić, Vranješ, Pecotić, Rilović, Kržić, Smodlaka, Medan, Ivaniš, Bošković 1 (1), Molnar 1 (1), Iveković, Fatović 5, Karać, Volarević
SUCI: Štampalija (Šibenik) i Curić (Dubrovnik); GLEDATELJA: 1500
IGRAČ VIŠE: Splitska banka 6-8, Jug 4-7; ČETVERCI: Splitska banka -, Jug 2-3; ISKLJUČENJA S PRAVOM ZAMJENE: Sarić i Pecotić (24.);
CRVENI KARTON: Veselin Đuho (trener Juga)
IGRAČ UTAKMICE: Roman POLAČIK


			
		
