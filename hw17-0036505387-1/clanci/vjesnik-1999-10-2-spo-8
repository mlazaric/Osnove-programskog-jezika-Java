
			Gračana zanima pobjeda,  a ne Krečak
			

U 8. prvenstvenom kolu nogometaši Rijeke na  travnjaku Kantride igraju protiv momčadi sa začelja ljestvice, pulske Istre (subota, 18 sati). Nakon domaćeg debakla u prošlom kolu protiv Vinkovčana, igrači trenera Gračana više nemaju pravo na rasprodaju bodova. Sve osim pobjede bio bi neuspjeh, uostalom izgubili su već tri utakmice na Kantridi (Osijek, Hajduk, Cibalia). Najavljujući dvoboj s Istrom, trener Rijeke Nenad Gračan kaže:

Protiv Vinkovčana smo odigrali slabu utakmicu u kojoj ni za koga nema opravdanja. Zato protiv Istre nikakvo iznenađenje ne dolazi u obzir! Iako su i porazi sastavni dio sporta, ne smiju nam se više događati takve pogreške i to u situacijama kad smo favoriti na svom terenu. Protiv Puljana očekujem povoljan rezultat, mislim da naša pobjeda ne bi trebala doći u pitanje. U svakoj utakmici od svojih igrača najprije tražim maksimum zalaganja i angažiranosti na terenu, a onda će i rezultat doći, govori Gračan.

Na pitanje o ždrijebu koji je odredio da pomoćni sudac subotnje utakmice bude Zoran Krečak, kojeg su svi upamtili po posljednjoj utakmici prošlog prvenstva kad je poništio pogodak Rijeke protiv Osijeka zbog zaleđa, pa je prvak postala Croatia, Gračan kazuje:

Ja se nikad u životu nisam opterećivao sucima, pa to ne želim ni sad. Svaka nova utakmica je za nas novo dokazivanje, ne želim sucima pridavati previše pažnje. Neka oni samo korektno rade svoj posao, a mi ćemo napraviti sve da im olakšamo taj posao. Mogu ipak reći da je ove sezone suđenje mnogo kvalitetnije nego prošle, da nema privilegiranih. Kad bi nam na svim stadionima sudili kao što je nama u prošlom kolu sudio Splićanin Trivković, svi bismo bili vrlo zadovoljni.

Na utakmici protiv Puljana Gračan neće moći računati na kapetana Damira Milinovića (protiv Cibalije je isključen i kažnjen utakmicom neigranja), a posljedice lagane ozljede osjeća i rekonvalescent Božidar Čačić, koji će vjerojatno nastupiti protiv Istre.


			
		
