
			Rambo Amadeus u »Tvornici«
			
				Diskografski opus Ramba Amadeusa nastao je u uvjetima posvemašnje »opkoljenosti« rock-scene u SRJ / Dokaz da potencijalno pogubni trenutci ponekad otvaraju mogućnost nadahnutoga instinktivnog reagiranja

Beogradski glazbenik Rambo Amadeus, prvi koji će u misiji odleđivanja odavno zamrznutih rockerskih pozdrava »simo i tamo« nastupiti pred domaćom publikom, u petak 18. veljače gostuje u zagrebačkoj »Tvornici«. Za prvo skidanje pojasa nevinosti teško je bilo odabrati boljeg predstavnika od Ramba, koji usprkos »montiranoga« novokomponiranog imena (u originalu Antonije Pušić) posjeduje sve akreditacije autentičnog buntovnika s asfalta. Radi se o čovjeku čiji izvođački profil i invencija izdržavaju većinu provjera striktno glazbene kvalitete, a ukratko bi ga se moglo opisati kao živopisnoga estradnog brata blizanca Dina Dvornika.
Podjednako sklonog humorističnim krokijima i satiričnim opservacijama, s opaskom da je, za razliku od relativno uredne Dvornikove diskografske aktivnosti, Rambov opus nastao u uvjetima posvemašnje »opkoljenosti« rock-scene u SRJ. U okolnostima kada rock glazba kao čistokrvni izraz ili forma ima male, ili nikakve, šanse za preživljavanje u srazu s turbo-folk najezdom, Rambo Amadeus odlučio se za taktiku korištenja svega što mu je stajalo na raspolaganju, bez da je imao usporedljivog takmaca ili srodnu estradnu dušu u blizini.
Dokaz da potencijalno pogubni trenutci ponekad otvaraju mogućnost nadahnutog instinktivnog reagiranja, u slučaju Ramba Amadeusa predstavlja »montiranje« najrazličitijih, često suprotstavljenih elemenata u novu smjesu. Ono što se čini kao inventivna artistička reakcija i logičan ili spasonosan izlaz iz situacije, na seriji albuma demonstrirano je pjesmama koje teško da bi u tom sastavu mogle preživjeti kod nekog drugog. Zbog toga se igranje općim mjestima lokalnog folklora i legendi čini kao logičan izlaz autora koji ne bježi od okruženja, ali je proživljavanje problema »iz prve ruke« istovremeno i gorivo za još širi »pokret otpora« lokalnom sustavu vrijednosti.
Iako se koristi svim što mu dođe pod ruku - ritam-mašinama, kompjutorima, hard-rock gitarama i satiričnim turbo-folk doskočicama - iskrivljena upotreba različitih žanrova pokazala se kao zanimljivija kombinacija od krutog prepisivanja uvriježenih stilskih zakonitosti. Upravo bi se »iščašenost« u pristupu općim glazbenim mjestima moglo nazvati najvećim adutom i prednošću Ramba Amadeusa. Poznat kao urnebesan zabavljač i koncertna atrakcija, susret uživo s Rambom svojevrstan je rock-teatar između Buldožera i Dvornika.
Glazbena podloga, dakako, nimalo ga ne povezuje s onim slavnijim Amadeusom, jer je njegov rušilački karakter bliži pravom Rambu, samo  s drukčijim predznakom od intervencionističkog. Smjesom urbane tvrdokornosti i zdravorazumskog sprdanja sa svim i svačim, ali prije svega zbog ideoloških i glazbenih diverzija »iznutra« na seriji odličnih albuma - o čemu govore i sami nazivi; »O tugo jesenja« (1988.), »Hoćemo gusle« (1989.), »Psihološko-propagandni komplet M-91« (1991.), »Mikroorganizmi« (1994.) i »Titanic« (1997.), s legendarnim zaključkom »Otiš'o je svak ko valja« - Rambo Amadeus jedna je od najsvjetlijih točaka desetkovane beogradske rock-scene devedesetih.


			
		
